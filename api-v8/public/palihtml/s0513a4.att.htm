<body>
<p class="centered"> Namo tassa bhagavato arahato sammāsambuddhassa</p>
<p class="nikaya">Khuddakanikāye</p>
<p class="book">Jātaka-aṭṭhakathā</p>
<p class="title">Catuttho bhāgo</p>
<p class="chapter">10. Dasakanipāto</p>
<p class="hangnum"> </p>
<p class="bodytext"> [439] 1. Catudvārajātakavaṇṇanā</p>
<p class="bodytext"><span class="bld">Catudvāramidaṃ</span> <a name="V4.0001"></a><a name="P4.0001"></a><a name="M4.0001"></a> <span class="bld">nagara</span>nti idaṃ satthā jetavane viharanto ekaṃ dubbacabhikkhuṃ ārabbha kathesi. Paccuppannavatthu navakanipātassa paṭhamajātake vitthāritameva. Idha pana satthā taṃ bhikkhuṃ ‘‘saccaṃ kira tvaṃ bhikkhu dubbaco’’ti pucchitvā ‘‘saccaṃ, bhante’’ti vutte ‘‘pubbepi tvaṃ bhikkhu dubbacatāya paṇḍitānaṃ vacanaṃ akatvā khuracakkaṃ āpādesī’’ti vatvā atītaṃ āhari.</p>
<p class="bodytext">Atīte <a name="V4.0002"></a> kassapadasabalassa kāle bārāṇasiyaṃ asītikoṭivibhavassa seṭṭhino eko putto mittavindako nāma ahosi. Tassa mātāpitaro sotāpannā ahesuṃ, so pana dussīlo assaddho. Atha naṃ aparabhāge pitari kālakate mātā kuṭumbaṃ vicārentī āha – ‘‘tāta, tayā dullabhaṃ manussattaṃ laddhaṃ, dānaṃ dehi, sīlaṃ rakkhāhi, uposathakammaṃ karohi, dhammaṃ suṇāhī’’ti. Amma, na mayhaṃ dānādīhi attho, mā maṃ kiñci avacuttha, ahaṃ yathākammaṃ gamissāmīti. Evaṃ vadantampi naṃ ekadivasaṃ <a name="M4.0002"></a> puṇṇamuposathadivase mātā āha – ‘‘tāta, ajja abhilakkhito mahāuposathadivaso, ajja uposathaṃ samādiyitvā vihāraṃ gantvā sabbarattiṃ dhammaṃ sutvā ehi, ahaṃ te sahassaṃ dassāmī’’ti. So ‘‘sādhū’’ti dhanalobhena uposathaṃ samādiyitvā bhuttapātarāso vihāraṃ gantvā divasaṃ vītināmetvā rattiṃ yathā ekampi dhammapadaṃ kaṇṇaṃ na paharati, tathā ekasmiṃ <a name="P4.0002"></a> padese nipajjitvā niddaṃ okkamitvā punadivase pātova mukhaṃ dhovitvā gehaṃ gantvā nisīdi.</p>
<p class="bodytext">Mātā panassa ‘‘ajja me putto dhammaṃ sutvā pātova dhammakathikattheraṃ ādāya āgamissatī’’ti yāguṃ khādanīyaṃ bhojanīyaṃ paṭiyādetvā āsanaṃ paññapetvā tassāgamanaṃ paṭimānentī taṃ ekakaṃ āgataṃ disvā ‘‘tāta, dhammakathiko kena na ānīto’’ti vatvā ‘‘na mayhaṃ dhammakathikena attho’’ti vutte ‘‘tena hi yāguṃ pivā’’ti āha. So ‘‘tumhehi mayhaṃ sahassaṃ paṭissutaṃ, taṃ tāva me detha, pacchā pivissāmī’’ti āha. ‘‘Piva, tāta, pacchā dassāmī’’ti. ‘‘Gahetvāva pivissāmī’’ti. Athassa mātā sahassabhaṇḍikaṃ purato ṭhapesi. So yāguṃ pivitvā sahassabhaṇḍikaṃ gahetvā vohāraṃ karonto na cirasseva vīsasatasahassaṃ uppādesi. Athassa etadahosi – ‘‘nāvaṃ upaṭṭhapetvā vohāraṃ karissāmī’’ti. So nāvaṃ upaṭṭhapetvā ‘‘amma, ahaṃ nāvāya vohāraṃ karissāmī’’ti āha. Atha naṃ mātā ‘‘tvaṃ tāta, ekaputtako, imasmiṃ ghare dhanampi bahu, samuddo anekādīnavo, mā gamī’’ti nivāresi. So ‘‘ahaṃ gamissāmeva, na sakkā maṃ nivāretu’’nti vatvā ‘‘ahaṃ taṃ, tāta, vāressāmī’’ti mātarā hatthe gahito hatthaṃ vissajjāpetvā mātaraṃ paharitvā pātetvā antaraṃ katvā gantvā nāvāya samuddaṃ pakkhandi.</p>
<p class="bodytext">Nāvā sattame divase mittavindakaṃ nissāya samuddapiṭṭhe niccalā aṭṭhāsi. Kāḷakaṇṇisalākā kariyamānā mittavindakasseva hatthe tikkhattuṃ pati. Athassa uḷumpaṃ datvā ‘‘imaṃ ekaṃ nissāya bahū mā nassantū’’ti taṃ samuddapiṭṭhe khipiṃsu. Tāvadeva nāvā javena mahāsamuddaṃ pakkhandi. Sopi uḷumpe nipajjitvā ekaṃ dīpakaṃ pāpuṇi. Tattha phalikavimāne catasso <a name="V4.0003"></a> vemānikapetiyo addasa. Tā sattāhaṃ dukkhaṃ <a name="P4.0003"></a> anubhavanti, sattāhaṃ sukhaṃ<a name="M4.0003"></a>. So tāhi saddhiṃ sattāhaṃ dibbasampattiṃ anubhavi. Atha naṃ tā dukkhānubhavanatthāya gacchamānā ‘‘sāmi, mayaṃ sattame divase āgamissāma, yāva mayaṃ āgacchāma, tāva anukkaṇṭhamāno idheva vasā’’ti vatvā agamaṃsu. So taṇhāvasiko hutvā tasmiṃyeva phalake nipajjitvā puna samuddapiṭṭhena gacchanto aparaṃ dīpakaṃ patvā tattha rajatavimāne aṭṭha vemānikapetiyo disvā eteneva upāyena aparasmiṃ dīpake maṇivimāne soḷasa, aparasmiṃ dīpake kanakavimāne dvattiṃsa vemānikapetiyo disvā tāhi saddhiṃ dibbasampattiṃ anubhavitvā tāsampi dukkhaṃ anubhavituṃ gatakāle puna samuddapiṭṭhena gacchanto ekaṃ pākāraparikkhittaṃ catudvāraṃ nagaraṃ addasa. Ussadanirayo kiresa, bahūnaṃ nerayikasattānaṃ kammakaraṇānubhavanaṭṭhānaṃ mittavindakassa alaṅkatapaṭiyattanagaraṃ viya hutvā upaṭṭhāsi.</p>
<p class="bodytext">So ‘‘imaṃ nagaraṃ pavisitvā rājā bhavissāmī’’ti cintetvā khuracakkaṃ ukkhipitvā sīse paccamānaṃ nerayikasattaṃ addasa. Athassa taṃ tassa sīse khuracakkaṃ padumaṃ viya hutvā upaṭṭhāsi. Ure pañcaṅgikabandhanaṃ uracchadapasādhanaṃ hutvā sīsato galantaṃ lohitaṃ lohitacandanavilepanaṃ viya hutvā paridevanasaddo madhurasaro gītasaddo viya hutvā upaṭṭhāsi. So tassa santikaṃ gantvā ‘‘bho purisa, ciraṃ tayā padumaṃ dhāritaṃ, dehi me eta’’nti āha. ‘‘Samma, nayidaṃ padumaṃ, khuracakkaṃ eta’’nti. ‘‘Tvaṃ mayhaṃ adātukāmatāya evaṃ vadasī’’ti. Nerayikasatto cintesi ‘‘mayhaṃ kammaṃ khīṇaṃ bhavissati, imināpi mayā viya mātaraṃ paharitvā āgatena bhavitabbaṃ, dassāmissa khuracakka’’nti. Atha naṃ ‘‘ehi bho, gaṇha ima’’nti vatvā khuracakkaṃ tassa sīse khipi, taṃ tassa matthakaṃ pisamānaṃ bhassi. Tasmiṃ khaṇe mittavindako <a name="P4.0004"></a> tassa khuracakkabhāvaṃ ñatvā ‘‘tava khuracakkaṃ gaṇha, tava khuracakkaṃ gaṇhā’’ti vedanāppatto paridevi, itaro antaradhāyi. Tadā bodhisatto rukkhadevatā hutvā mahantena parivārena ussadacārikaṃ caramāno taṃ ṭhānaṃ pāpuṇi. Mittavindako taṃ oloketvā ‘‘sāmi devarāja, idaṃ maṃ cakkaṃ saṇhakaraṇiyaṃ viya tilāni pisamānaṃ otarati, kiṃ nu kho mayā pāpaṃ pakata’’nti pucchanto dve gāthā abhāsi –</p>
<p class="hangnum"><a name="para1"></a><span class="paranum">1</span>.</p>
<p class="gatha1"> ‘‘Catudvāramidaṃ <a name="M4.0004"></a> nagaraṃ, āyasaṃ daḷhapākāraṃ;</p>
<p class="gathalast">Oruddhapaṭiruddhosmi, kiṃ pāpaṃ pakataṃ mayā.</p>
<p class="hangnum"><a name="para2"></a><span class="paranum">2</span>.</p>
<p class="gatha1"> ‘‘Sabbe <a name="V4.0004"></a> apihitā dvārā, oruddhosmi yathā dijo;</p>
<p class="gathalast">Kimādhikaraṇaṃ yakkha, cakkābhinihato aha’’nti.</p>
<p class="bodytext">Tattha <span class="bld">daḷhapākāra</span>nti thirapākāraṃ. ‘‘Daḷhatoraṇa’’ntipi pāṭho, thiradvāranti attho. <span class="bld">Oruddhapaṭiruddhosmī</span>ti anto katvā samantā pākārena ruddho, palāyanaṭṭhānaṃ na paññāyati. <span class="bld">Kiṃ pāpaṃ pakata</span>nti kiṃ nu kho mayā pāpakammaṃ kataṃ. <span class="bld">Apihitā</span>ti thakitā. <span class="bld">Yathā dijo</span>ti pañjare pakkhitto sakuṇo viya. <span class="bld">Kimādhikaraṇa</span>nti kiṃ kāraṇaṃ. <span class="bld">Cakkābhinihato</span>ti cakkena abhinihato.</p>
<p class="bodytext">Athassa devarājā kāraṇaṃ kathetuṃ cha gāthā abhāsi –</p>
<p class="hangnum"><a name="para3"></a><span class="paranum">3</span>.</p>
<p class="gatha1"> ‘‘Laddhā satasahassāni, atirekāni vīsati;</p>
<p class="gathalast">Anukampakānaṃ ñātīnaṃ, vacanaṃ samma nākari.</p>
<p class="hangnum"><a name="para4"></a><span class="paranum">4</span>.</p>
<p class="gatha1"> ‘‘Laṅghiṃ samuddaṃ pakkhandi, sāgaraṃ appasiddhikaṃ;</p>
<p class="gathalast">Catubbhi aṭṭhajjhagamā, aṭṭhāhipi ca soḷasa.</p>
<p class="hangnum"><a name="para5"></a><span class="paranum">5</span>.</p>
<p class="gatha1"> ‘‘Soḷasāhi ca bāttiṃsa, aticchaṃ cakkamāsado;</p>
<p class="gathalast">Icchāhatassa posassa, cakkaṃ bhamati matthake.</p>
<p class="hangnum"><a name="para6"></a><span class="paranum">6</span>.</p>
<p class="gatha1"> ‘‘Uparivisālā duppūrā, icchā visaṭagāminī;</p>
<p class="gathalast">Ye ca taṃ anugijjhanti, te honti cakkadhārino.</p>
<p class="hangnum"><a name="para7"></a><span class="paranum">7</span>.</p>
<p class="gatha1"> ‘‘Bahubhaṇḍaṃ avahāya, maggaṃ appaṭivekkhiya;</p>
<p class="gathalast">Yesañcetaṃ asaṅkhātaṃ, te honti cakkadhārino.</p>
<p class="hangnum"><a name="para8"></a><span class="paranum">8</span>.</p>
<p class="gatha1"> ‘‘Kammaṃ <a name="P4.0005"></a> samekkhe vipulañca bhogaṃ, icchaṃ na seveyya anatthasaṃhitaṃ;</p>
<p class="gathalast">Kareyya vākyaṃ anukampakānaṃ, taṃ tādisaṃ nātivatteyya cakka’’nti.</p>
<p class="bodytext">Tattha <span class="bld">laddhā satasahassāni, atirekāni vīsatī</span>ti tvaṃ uposathaṃ katvā mātu santikā sahassaṃ <a name="V4.0005"></a> gahetvā vohāraṃ karonto satasahassāni <a name="M4.0005"></a> ca atirekāni vīsatisahassāni labhitvā. <span class="bld">Nākarī</span>ti tena dhanena asantuṭṭho nāvāya samuddaṃ pavisanto samudde ādīnavañca kathetvā mātuyā vāriyamānopi anukampakānaṃ ñātīnaṃ vacanaṃ na karosi, sotāpannaṃ mātaraṃ paharitvā antaraṃ katvā nikkhantoyevāsīti dīpeti.</p>
<p class="bodytext"><span class="bld">Laṅghi</span>nti nāvaṃ ullaṅghanasamatthaṃ. <span class="bld">Pakkhandī</span>ti pakkhandosi. <span class="bld">Appasiddhika</span>nti mandasiddhiṃ vināsabahulaṃ. <span class="bld">Catubbhi aṭṭhā</span>ti atha naṃ nissāya ṭhitāya nāvāya phalakaṃ datvā samudde khittopi tvaṃ mātaraṃ nissāya ekadivasaṃ katassa uposathakammassa nissandena phalikavimāne catasso itthiyo labhitvā tato rajatavimāne aṭṭha, maṇivimāne soḷasa, kanakavimāne dvattiṃsa adhigatosīti. <span class="bld">Aticchaṃ cakkamāsado</span>ti atha tvaṃ yathāladdhena asantuṭṭho ‘‘atra uttaritaraṃ labhissāmī’’ti evaṃ laddhaṃ laddhaṃ atikkamanalobhasaṅkhātāya aticchāya samannāgatattā aticcho pāpapuggalo tassa uposathakammassa khīṇattā dvattiṃsa itthiyo atikkamitvā imaṃ petanagaraṃ āgantvā tassa mātupahāradānaakusalassa nissandena idaṃ khuracakkaṃ sampattosi. ‘‘Atriccha’’ntipi pāṭho, atra atra icchamānoti attho. ‘‘Atricchā’’tipi pāṭho, atricchāyāti attho. <span class="bld">Bhamatī</span>ti tassa te icchāhatassa posassa idaṃ cakkaṃ matthakaṃ pisamānaṃ idāni kumbhakāracakkaṃ viya matthake bhamatīti attho.</p>
<p class="bodytext"><span class="bld">Ye ca taṃ anugijjhantī</span>ti taṇhā nāmesā gacchantī uparūpari visālā hoti, samuddo viya ca duppūrā, rūpādīsu tassa tassa icchanaicchāya visaṭagāminī, taṃ evarūpaṃ taṇhaṃ ye ca anugijjhanti giddhā gadhitā hutvā punappunaṃ allīyanti. <span class="bld">Te honti cakkadhārino</span>ti te evaṃ paccantā khuracakkaṃ dhārenti. <span class="bld">Bahubhaṇḍa</span>nti mātāpitūnaṃ santakaṃ bahudhanaṃ ohāya. <span class="bld">Magga</span>nti gantabbaṃ appasiddhikaṃ samuddamaggaṃ apaccavekkhitvā yathā tvaṃ paṭipanno, evameva aññesampi yesañcetaṃ asaṅkhātaṃ avīmaṃsitaṃ, te yathā tvaṃ tatheva taṇhāvasikā hutvā dhanaṃ pahāya gamanamaggaṃ anapekkhitvā paṭipannā cakkadhārino honti. <span class="bld">Kammaṃ samekkhe</span>ti tasmā paṇḍito puriso attanā kattabbakammaṃ ‘‘sadosaṃ nu kho, niddosa’’nti samekkheyya <a name="M4.0006"></a> paccavekkheyya. <span class="bld">Vipulañca</span> <a name="P4.0006"></a> <span class="bld">bhoga</span>nti attano dhammaladdhaṃ dhanarāsimpi samekkheyya. <span class="bld">Nātivatteyyā</span>ti taṃ tādisaṃ puggalaṃ idaṃ cakkaṃ na ativatteyya nāvatthareyya. ‘‘Nātivattetī’’tipi pāṭho, nāvattharatīti attho.</p>
<p class="bodytext">Taṃ <a name="V4.0006"></a> sutvā mittavindako ‘‘iminā devaputtena mayā katakammaṃ tathato ñātaṃ, ayaṃ mayhaṃ paccanapamāṇampi jānissati, pucchāmi na’’nti cintetvā navamaṃ gāthamāha –</p>
<p class="hangnum"><a name="para9"></a><span class="paranum">9</span>.</p>
<p class="gatha1"> ‘‘Kīvaciraṃ nu me yakkha, cakkaṃ sirasi ṭhassati;</p>
<p class="gathalast">Kati vassasahassāni, taṃ me akkhāhi pucchito’’ti.</p>
<p class="bodytext">Athassa kathento mahāsatto dasamaṃ gāthamāha –</p>
<p class="hangnum"><a name="para10"></a><span class="paranum">10</span>.</p>
<p class="gatha1"> ‘‘Atisaro paccasaro, mittavinda suṇohi me;</p>
<p class="gathalast">Cakkaṃ te sirasi māviddhaṃ, na taṃ jīvaṃ pamokkhasī’’ti.</p>
<p class="bodytext">Tattha <span class="bld">atisaro</span>ti atisarītipi atisaro, atisarissatītipi atisaro. <span class="bld">Paccasaro</span>ti tasseva vevacanaṃ. Idaṃ vuttaṃ hoti – samma mittavindaka, suṇohi me vacanaṃ, tvañhi atidāruṇassa kammassa katattā atisaro, tassa pana na sakkā vassagaṇanāya vipāko paññāpetunti aparimāṇaṃ atimahantaṃ vipākadukkhaṃ sarissasi paṭipajjissasīti atisaro. Tena te ‘‘ettakāni vassasahassānī’’ti vattuṃ na sakkomi. <span class="bld">Sirasimāviddha</span>nti yaṃ pana te idaṃ cakkaṃ sirasmiṃ āviddhaṃ kumbhakāracakkamiva bhamati. <span class="bld">Na taṃ jīvaṃ pamokkhasī</span>ti taṃ tvaṃ yāva te kammavipāko na khīyati, tāva jīvamāno na pamokkhasi, kammavipāke pana khīṇe idaṃ cakkaṃ pahāya yathākammaṃ gamissasīti.</p>
<p class="bodytext">Idaṃ vatvā devaputto attano devaṭṭhānameva gato, itaropi mahādukkhaṃ paṭipajji.</p>
<p class="bodytext">Satthā imaṃ dhammadesanaṃ āharitvā jātakaṃ samodhānesi – ‘‘tadā mittavindako ayaṃ dubbacabhikkhu ahosi, devarājā pana ahameva ahosi’’nti.</p>
<p class="centered">Catudvārajātakavaṇṇanā paṭhamā.</p>
<p class="hangnum"> </p>
<p class="bodytext"> [440] 2. Kaṇhajātakavaṇṇanā</p>
<p class="bodytext"><span class="bld">Kaṇho</span> <a name="V4.0007"></a><a name="M4.0007"></a> <span class="bld">vatāyaṃ puriso</span>ti idaṃ satthā kapilavatthuṃ upanissāya nigrodhārāme viharanto sitapātukammaṃ ārabbha kathesi. Tadā kira satthā sāyanhasamaye <a name="P4.0007"></a> nigrodhārāme bhikkhusaṅghaparivuto jaṅghavihāraṃ anucaṅkamamāno aññatarasmiṃ padese sitaṃ pātvākāsi. Ānandatthero ‘‘ko nu kho hetu, ko paccayo bhagavato sitassa pātukammāya, na ahetu tathāgatā sitaṃ pātukaronti, pucchissāmi tāvā’’ti añjaliṃ paggayha sitakāraṇaṃ pucchi. Athassa satthā ‘‘bhūtapubbaṃ, ānanda, kaṇho nāma isi ahosi, so imasmiṃ bhūmippadese vihāsi jhāyī jhānarato, tassa sīlatejena sakkassa bhavanaṃ kampī’’ti sitakāraṇaṃ vatvā tassa vatthuno apākaṭattā therena yācito atītaṃ āhari.</p>
<p class="bodytext">Atīte bārāṇasiyaṃ brahmadatte rajjaṃ kārente bārāṇasiyaṃ ekena asītikoṭivibhavena aputtakena brāhmaṇena sīlaṃ samādiyitvā putte patthite bodhisatto tassa brāhmaṇiyā kucchimhi nibbatti. Kāḷavaṇṇattā panassa nāmaggahaṇadivase ‘‘kaṇhakumāro’’ti nāmaṃ akaṃsu. So soḷasavassakāle maṇipaṭimā viya sobhaggappatto hutvā pitarā sippuggahaṇatthāya pesito takkasilāyaṃ sabbasippāni uggahetvā paccāgacchi. Atha naṃ pitā anurūpena dārena saṃyojesi. So aparabhāge mātāpitūnaṃ accayena sabbissariyaṃ paṭipajji. Athekadivasaṃ ratanakoṭṭhāgārāni viloketvā varapallaṅkamajjhagato suvaṇṇapaṭṭaṃ āharāpetvā ‘‘ettakaṃ dhanaṃ asukena uppāditaṃ, ettakaṃ asukenā’’ti pubbañātīhi suvaṇṇapaṭṭe likhitāni akkharāni disvā cintesi ‘‘yehi imaṃ dhanaṃ uppāditaṃ, te na paññāyanti, dhanameva paññāyati, ekopi idaṃ dhanaṃ gahetvā gato nāma natthi, na kho pana sakkā dhanabhaṇḍikaṃ bandhitvā paralokaṃ gantuṃ. Pañcannaṃ verānaṃ sādhāraṇabhāvena hi asārassa dhanassa dānaṃ sāro, bahurogasādhāraṇabhāvena asārassa sarīrassa sīlavantesu abhivādanādikammaṃ sāro, aniccābhibhūtabhāvena asārassa <a name="M4.0008"></a> jīvitassa aniccādivasena vipassanāyogo sāro, tasmā asārehi bhogehi sāraggahaṇatthaṃ dānaṃ dassāmī’’ti.</p>
<p class="bodytext">So āsanā vuṭṭhāya rañño santikaṃ gantvā rājānaṃ āpucchitvā mahādānaṃ pavattesi. Yāva sattamā divasā dhanaṃ aparikkhīyamānaṃ <a name="P4.0008"></a> disvā ‘‘kiṃ me dhanena, yāva maṃ jarā nābhibhavati, tāvadeva pabbajitvā abhiññā ca samāpattiyo ca nibbattetvā brahmalokaparāyaṇo bhavissāmī’’ti cintetvā gehe sabbadvārāni vivarāpetvā ‘‘dinnaṃ me, harantū’’ti asuciṃ viya jigucchanto <a name="V4.0008"></a> vatthukāme pahāya mahājanassa rodantassa paridevantassa nagarā nikkhamitvā himavantapadesaṃ pavisitvā isipabbajjaṃ pabbajitvā attano vasanatthāya ramaṇīyaṃ bhūmibhāgaṃ olokento imaṃ ṭhānaṃ patvā ‘‘idha vasissāmī’’ti ekaṃ indavāruṇīrukkhaṃ gocaragāmaṃ adhiṭṭhāya tasseva rukkhassa mūle vihāsi. Gāmantasenāsanaṃ pahāya āraññiko ahosi, paṇṇasālaṃ akatvā rukkhamūliko ahosi, abbhokāsiko nesajjiko. Sace nipajjitukāmo, bhūmiyaṃyeva nipajjati, dantamūsaliko hutvā anaggipakkameva khādati, thusaparikkhittaṃ kiñci na khādati, ekadivasaṃ ekavārameva khādati, ekāsaniko ahosi. Khamāya pathavīāpatejavāyusamo hutvā ete ettake dhutaṅgaguṇe samādāya vattati, imasmiṃ kira jātake bodhisatto paramappiccho ahosi. So na cirasseva abhiññā ca samāpattiyo ca nibbattetvā jhānakīḷaṃ kīḷanto tattheva vasati, phalāphalatthampi aññattha na gacchati, rukkhassa phalitakāle phalaṃ khādati, pupphitakāle pupphaṃ khādati, sapattakāle pattāni khādati, nippattakāle papaṭikaṃ khādati. Evaṃ paramasantuṭṭho hutvā imasmiṃ ṭhāne ciraṃ vasati.</p>
<p class="bodytext">So ekadivasaṃ pubbaṇhasamaye tassa rukkhassa pakkāni phalāni gaṇhi, gaṇhanto pana loluppacārena uṭṭhāya aññasmiṃ padese na gaṇhāti, yathānisinnova hatthaṃ pasāretvā hatthappasāraṇaṭṭhāne ṭhitāni phalāni saṃharati, tesupi manāpāmanāpaṃ avicinitvā sampattasampattameva gaṇhāti. Evaṃ paramasantuṭṭhassa tassa sīlatejena sakkassa paṇḍukambalasilāsanaṃ uṇhākāraṃ dassesi. Taṃ kira sakkassa āyukkhayena vā uṇhaṃ hoti puññakkhayena <a name="M4.0009"></a> vā, aññasmiṃ <a name="P4.0009"></a> vā mahānubhāvasatte taṃ ṭhānaṃ patthente, dhammikānaṃ vā mahiddhikasamaṇabrāhmaṇānaṃ sīlatejena uṇhaṃ hoti. Sakko ‘‘ko nu kho maṃ ṭhānā cāvetukāmo’’ti āvajjetvā imasmiṃ padese vasantaṃ kaṇhaṃ isiṃ rukkhaphalāni uccinantaṃ disvā cintesi ‘‘ayaṃ isi ghoratapo paramajitindriyo, imaṃ dhammakathāya sīhanādaṃ nadāpetvā sukāraṇaṃ sutvā varena santappetvā imamassa rukkhaṃ dhuvaphalaṃ katvā āgamissāmī’’ti. So mahantenānubhāvena sīghaṃ otaritvā tasmiṃ rukkhamūle tassa piṭṭhipasse ṭhatvā ‘‘attano avaṇṇe kathite kujjhissati nu kho, no’’ti vīmaṃsanto paṭhamaṃ gāthamāha –</p>
<p class="hangnum"><a name="para11"></a><span class="paranum">11</span>.</p>
<p class="gatha1"> ‘‘Kaṇho vatāyaṃ puriso, kaṇhaṃ bhuñjati bhojanaṃ;</p>
<p class="gathalast">Kaṇhe bhūmipadesasmiṃ, na mayhaṃ manaso piyo’’ti.</p>
<p class="bodytext">Tattha <span class="bld">kaṇho</span>ti kāḷavaṇṇo. <span class="bld">Bhojana</span>nti rukkhaphalabhojanaṃ.</p>
<p class="bodytext">Kaṇho <a name="V4.0009"></a> isi sakkassa vacanaṃ sutvā ‘‘ko nu kho mayā saddhiṃ kathetī’’ti dibbacakkhunā upadhārento ‘‘sakko’’ti ñatvā anivattitvā anoloketvāva dutiyaṃ gāthamāha –</p>
<p class="hangnum"><a name="para12"></a><span class="paranum">12</span>.</p>
<p class="gatha1"> ‘‘Na kaṇho tacasā hoti, antosāro hi brāhmaṇo;</p>
<p class="gathalast">Yasmiṃ pāpāni kammāni, sa ve kaṇho sujampatī’’ti.</p>
<p class="bodytext">Tattha <span class="bld">tacasā</span>ti tacena kaṇho nāma na hotīti attho. <span class="bld">Antosāro</span>ti abbhantare sīlasamādhipaññāvimuttivimuttiñāṇadassanasārehi samannāgato. Evarūpo hi bāhitapāpattā brāhmaṇo nāma hoti. <span class="bld">Sa ve</span>ti yasmiṃ pana pāpāni kammāni atthi, so yattha katthaci kule jātopi yena kenaci sarīravaṇṇena samannāgatopi kāḷakova.</p>
<p class="bodytext">Evañca pana vatvā imesaṃ sattānaṃ kaṇhabhāvakarāni pāpakammāni ekavidhādibhedehi vitthāretvā sabbānipi tāni garahitvā sīlādayo guṇe pasaṃsitvā ākāse candaṃ uṭṭhāpento viya <a name="P4.0010"></a> sakkassa dhammaṃ desesi. Sakko tassa dhammakathaṃ sutvā pamudito somanassajāto mahāsattaṃ varena nimantento tatiyaṃ gāthamāha –</p>
<p class="hangnum"><a name="para13"></a><span class="paranum">13</span>.</p>
<p class="gatha1"> ‘‘Etasmiṃ <a name="M4.0010"></a> te sulapite, patirūpe subhāsite;</p>
<p class="gathalast">Varaṃ brāhmaṇa te dammi, yaṃ kiñci manasicchasī’’ti.</p>
<p class="bodytext">Tattha <span class="bld">etasmi</span>nti yaṃ idaṃ tayā sabbaññubuddhena viya sulapitaṃ, tasmiṃ sulapite tumhākameva anucchavikattā patirūpe subhāsite yaṃ kiñci manasā icchasi, sabbaṃ te yaṃ varaṃ icchitaṃ patthitaṃ, taṃ dammīti attho.</p>
<p class="bodytext">Taṃ sutvā mahāsatto cintesi ‘‘ayaṃ kiṃ nu kho attano avaṇṇe kathite kujjhissati, noti maṃ vīmaṃsanto mayhaṃ chavivaṇṇañca bhojanañca vasanaṭṭhānañca garahitvā idāni mayhaṃ akuddhabhāvaṃ ñatvā pasannacitto varaṃ deti, maṃ kho panesa ‘sakkissariyabrhmissariyānaṃ atthāya brahmacariyaṃ caratī’tipi maññeyya, tatrassa nikkaṅkhabhāvatthaṃ mayhaṃ paresu kodho vā doso vā mā uppajjatu, parasampattiyaṃ lobho vā paresu sineho vā mā uppajjatu, majjhattova bhaveyyanti ime mayā cattāro vare gahetuṃ vaṭṭatī’’ti. So tassa nikkaṅkhabhāvatthāya cattāro vare gaṇhanto catutthaṃ gāthamāha –</p>
<p class="hangnum"><a name="para14"></a><span class="paranum">14</span>.</p>
<p class="gatha1"> ‘‘Varañce <a name="V4.0010"></a> me ado sakka, sabbabhūtānamissara;</p>
<p class="gatha2">Sunikkodhaṃ suniddosaṃ, nillobhaṃ vuttimattano;</p>
<p class="gathalast">Nisnehamabhikaṅkhāmi, ete me caturo vare’’ti.</p>
<p class="bodytext">Tattha <span class="bld">varañce me ado sakkā</span>ti sace tvaṃ mayhaṃ varaṃ adāsi. <span class="bld">Sunikkodha</span>nti akujjhanavasena suṭṭhu nikkodhaṃ. <span class="bld">Suniddosa</span>nti adussanavasena suṭṭhu niddosaṃ. <span class="bld">Nillobha</span>nti parasampattīsu nillobhaṃ. <span class="bld">Vuttimattano</span>ti evarūpaṃ attano vuttiṃ. <span class="bld">Nisneha</span>nti puttadhītādīsu vā saviññāṇakesu dhanadhaññādīsu vā aviññāṇakesu attano santakesupi nisnehaṃ apagatalobhaṃ. <span class="bld">Abhikaṅkhāmī</span>ti evarūpaṃ imehi catūhaṅgehi samannāgataṃ attano vuttiṃ abhikaṅkhāmi. <span class="bld">Ete me caturo vare</span>ti ete nikkodhādike caturo mayhaṃ vare dehīti.</p>
<p class="bodytext">Kiṃ panesa na jānāti ‘‘yathā na sakkā sakkassa santike varaṃ gahetvā varena kodhādayo hanitu’’nti. No na jānāti, sakke kho pana varaṃ <a name="P4.0011"></a> dente na gaṇhāmīti vacanaṃ na yuttanti tassa ca nikkaṅkhabhāvatthāya gaṇhi<a name="M4.0011"></a>. Tato sakko cintesi ‘‘kaṇhapaṇḍito varaṃ gaṇhanto ativiya anavajje vare gaṇhi, etesu varesu guṇadosaṃ etameva pucchissāmī’’ti. Atha naṃ pucchanto pañcamaṃ gāthamāha –</p>
<p class="hangnum"><a name="para15"></a><span class="paranum">15</span>.</p>
<p class="gatha1"> ‘‘Kiṃnu kodhe vā dose vā, lobhe snehe ca brāhmaṇa;</p>
<p class="gathalast">Ādīnavaṃ tvaṃ passasi, taṃ me akkhāhi pucchito’’ti.</p>
<p class="bodytext">Tassattho – brāhmaṇa kiṃ nu kho tvaṃ kodhe dose lobhe snehe ca ādīnavaṃ passasi, taṃ tāva me pucchito akkhāhi, na hi mayaṃ ettha ādīnavaṃ jānāmāti.</p>
<p class="bodytext">Atha naṃ mahāsatto ‘‘tena hi suṇāhī’’ti vatvā catasso gāthā abhāsi –</p>
<p class="hangnum"><a name="para16"></a><span class="paranum">16</span>.</p>
<p class="gatha1"> ‘‘Appo hutvā bahu hoti, vaḍḍhate so akhantijo;</p>
<p class="gathalast">Āsaṅgī bahupāyāso, tasmā kodhaṃ na rocaye.</p>
<p class="hangnum"><a name="para17"></a><span class="paranum">17</span>.</p>
<p class="gatha1"> ‘‘Duṭṭhassa <a name="V4.0011"></a> pharusā vācā, parāmāso anantarā;</p>
<p class="gatha2">Tato pāṇi tato daṇḍo, satthassa paramā gati;</p>
<p class="gathalast">Doso kodhasamuṭṭhāno, tasmā dosaṃ na rocaye.</p>
<p class="hangnum"><a name="para18"></a><span class="paranum">18</span>.</p>
<p class="gatha1"> ‘‘Ālopasāhasākārā, nikatī vañcanāni ca;</p>
<p class="gathalast">Dissanti lobhadhammesu, tasmā lobhaṃ na rocaye.</p>
<p class="hangnum"><a name="para19"></a><span class="paranum">19</span>.</p>
<p class="gatha1"> ‘‘Snehasaṅgathitā ganthā, senti manomayā puthū;</p>
<p class="gathalast">Te bhusaṃ upatāpenti, tasmā snehaṃ na rocaye’’ti.</p>
<p class="bodytext">Tattha <span class="bld">akhantijo</span>ti so anadhivāsakajātikassa akhantito jāto kodho paṭhamaṃ paritto hutvā pacchā bahu hoti aparāparaṃ vaḍḍhati. Tassa vaḍḍhanabhāvo <span class="bld">khantivādījātakena</span> (jā. 1.4.49 ādayo) ceva <span class="bld">cūḷadhammapālajātakena</span> (jā. 1.5.44 ādayo) ca vaṇṇetabbo. Apica tissāmaccassapettha bhariyaṃ ādiṃ katvā sabbaṃ saparijanaṃ māretvā pacchā attano māritavatthu kathetabbaṃ. <span class="bld">Āsaṅgī</span>ti āsaṅgakaraṇo. Yassa uppajjati, taṃ āsattaṃ laggitaṃ karoti, taṃ vatthuṃ vissajjetvā <a name="M4.0012"></a> gantuṃ na deti, nivattitvā akkosanādīni kāreti. <span class="bld">Bahupāyāso</span>ti bahunā kāyikacetasikadukkhasaṅkhātena upāyāsena kilamathena samannāgato. Kodhaṃ nissāya hi kodhavasena ariyādīsu katavītikkamā diṭṭhadhamme ceva samparāye ca vadhabandhavippaṭisārādīni <a name="P4.0012"></a> ceva pañcavidhabandhanakammakaraṇādīni ca bahūni dukkhāni anubhavantīti kodho bahupāyāso nāma. <span class="bld">Tasmā</span>ti yasmā esa evaṃ anekādīnavo, tasmā kodhaṃ na rocemi.</p>
<p class="bodytext"><span class="bld">Duṭṭhassā</span>ti kujjhanalakkhaṇena kodhena kujjhitvā aparabhāge dussanalakkhaṇena dosena duṭṭhassa paṭhamaṃ tāva ‘‘are, dāsa, pessā’’ti pharusavācā niccharati, vācāya anantarā ākaḍḍhanavikaḍḍhanavasena hatthaparāmāso, tato anantarā upakkamanavasena pāṇi pavattati, tato daṇḍo, daṇḍappahāre atikkamitvā pana ekatodhāraubhatodhārassa satthassa paramā gati, sabbapariyantā satthanipphatti hoti. Yadā hi satthena paraṃ jīvitā voropetvā pacchā teneva satthena attānaṃ jīvitā voropeti, tadā doso matthakappatto hoti. <span class="bld">Doso kodhasamuṭṭhāno</span>ti yathā anambilaṃ takkaṃ vā kañjikaṃ vā pariṇāmavasena parivattitvā ambilaṃ hoti, taṃ ekajātikampi samānaṃ ambilaṃ anambilanti nānā vuccati, tathā pubbakāle kodho pariṇamitvā <a name="V4.0012"></a> aparabhāge doso hoti. So akusalamūlattena ekajātikopi samāno kodho dosoti nānā vuccati. Yathā anambilato ambilaṃ, evaṃ sopi kodhato samuṭṭhātīti kodhasamuṭṭhāno. <span class="bld">Tasmā</span>ti yasmā evaṃ anekādīnavo doso, tasmā dosampi na rocemi.</p>
<p class="bodytext"><span class="bld">Ālopasāhasākārā</span>ti divā divasseva gāmaṃ paharitvā vilumpanāni ca āvudhaṃ sarīre ṭhapetvā ‘‘idaṃ nāma me dehī’’ti sāhasākārā ca. <span class="bld">Nikatī vañcanāni cā</span>ti patirūpakaṃ dassetvā parassa haraṇaṃ nikati nāma, sā asuvaṇṇameva ‘‘suvaṇṇa’’nti kūṭakahāpaṇaṃ ‘‘kahāpaṇo’’ti datvā parasantakaggahaṇe daṭṭhabbā. Paṭibhānavasena pana upāyakusalatāya parasantakaggahaṇaṃ vañcanaṃ nāma. Tassevaṃ pavatti daṭṭhabbā – eko kira ujujātiko gāmikapuriso araññato sasakaṃ ānetvā nadītīre ṭhapetvā nhāyituṃ otari. Atheko dhutto taṃ sasakaṃ sīse katvā nhāyituṃ otiṇṇo. Itaro uttaritvā sasakaṃ apassanto ito cito ca vilokesi. Tamenaṃ dhutto ‘‘kiṃ bho vilokesī’’ti vatvā ‘‘imasmiṃ me ṭhāne sasako ṭhapito, taṃ na passāmī’’ti vutte ‘‘andhabāla, tvaṃ na jānāsi, sasakā nāma nadītīre ṭhapitā palāyanti, passa ahaṃ attano sasakaṃ <a name="M4.0013"></a> sīse ṭhapetvāva nhāyāmī’’ti āha. So appaṭibhānatāya ‘‘evaṃ bhavissatī’’ti pakkāmi. Ekakahāpaṇena migapotakaṃ gahetvā puna taṃ datvā dvikahāpaṇagghanakassa migassa gahitavatthupettha kathetabbaṃ. <span class="bld">Dissanti lobhadhammesū</span>ti sakka, ime ālopādayo pāpadhammā lobhasabhāvesu lobhābhibhūtesu sattesu dissanti. Na hi aluddhā evarūpāni kammāni karonti. Evaṃ lobho anekādīnavo, tasmā lobhampi na rocemi.</p>
<p class="bodytext"><span class="bld">Snehasaṅgathitā ganthā</span>ti ārammaṇesu allīyanalakkhaṇena snehena saṅgathitā punappunaṃ uppādavasena ghaṭitā suttena pupphāni <a name="P4.0013"></a> viya baddhā nānappakāresu ārammaṇesu pavattamānā abhijjhākāyaganthā. <span class="bld">Senti manomayā puthū</span>ti te puthūsu ārammaṇesu uppannā suvaṇṇādīhi nibbattāni suvaṇṇādimayāni ābharaṇādīni viya manena nibbattattā manomayā abhijjhākāyaganthā tesu ārammaṇesu senti anusenti. <span class="bld">Te bhusaṃ upatāpentī</span>ti te evaṃ anusayitā balavatāpaṃ janentā bhusaṃ upatāpenti atikilamenti. Tesaṃ pana bhusaṃ upatāpane ‘‘sallaviddhova ruppatī’’ti (su. ni. 773) gāthāya vatthu, ‘‘piyajātikā hi gahapati, sokaparidevadukkhadomanassupāyāsā piyappabhutikā’’ (ma. ni. 2.353), ‘‘piyato jāyatī soko’’tiādīni (dha. pa. 212) suttāni ca āharitabbāni. Apica maṅgalabodhisattassa dārake datvā balavasokena hadayaṃ phali, vessantarabodhisattassa mahantaṃ domanassaṃ udapādi. Evaṃ pūritapāramīnaṃ <a name="V4.0013"></a> mahāsattānaṃ pemaṃ upatāpaṃ karotiyeva. Ayaṃ snehe ādīnavo, tasmā snehampi na rocemīti.</p>
<p class="bodytext">Sakko pañhavissajjanaṃ sutvā ‘‘kaṇhapaṇḍita tayā ime pañhā buddhalīḷāya sādhukaṃ kathitā, ativiya tuṭṭhosmi te, aparampi varaṃ gaṇhāhī’’ti vatvā dasamaṃ gāthamāha –</p>
<p class="hangnum"><a name="para20"></a><span class="paranum">20</span>.</p>
<p class="gatha1"> ‘‘Etasmiṃ <a name="M4.0014"></a> te sulapite, patirūpe subhāsite;</p>
<p class="gathalast">Varaṃ brāhmaṇa te dammi, yaṃ kiñci manasicchasī’’ti.</p>
<p class="bodytext">Tato bodhisatto anantaragāthamāha –</p>
<p class="hangnum"><a name="para21"></a><span class="paranum">21</span>.</p>
<p class="gatha1"> ‘‘Varañce me ado sakka, sabbabhūtānamissara;</p>
<p class="gatha2">Araññe me viharato, niccaṃ ekavihārino;</p>
<p class="gathalast">Ābādhā mā uppajjeyyuṃ, antarāyakarā bhusā’’ti.</p>
<p class="bodytext">Tattha <span class="bld">antarāyakarā bhusā</span>ti imassa me tapokammassa antarāyakarā.</p>
<p class="bodytext">Taṃ sutvā sakko ‘‘kaṇhapaṇḍito varaṃ gaṇhanto na āmisasannissitaṃ gaṇhāti, tapokammanissitameva gaṇhātī’’ti cintetvā bhiyyosomattāya pasanno aparampi varaṃ dadamāno itaraṃ gāthamāha –</p>
<p class="hangnum"><a name="para22"></a><span class="paranum">22</span>.</p>
<p class="gatha1"> ‘‘Etasmiṃ te sulapite, patirūpe subhāsite;</p>
<p class="gathalast">Varaṃ brāhmaṇa te dammi, yaṃ kiñci manasicchasī’’ti.</p>
<p class="bodytext">Bodhisattopi varaggahaṇāpadesena tassa dhammaṃ desento osānagāthamāha –</p>
<p class="hangnum"><a name="para23"></a><span class="paranum">23</span>.</p>
<p class="gatha1"> ‘‘Varañce <a name="P4.0014"></a> me ado sakka, sabbabhūtānamissara;</p>
<p class="gatha2">Na mano vā sarīraṃ vā, maṃ-kate sakka kassaci;</p>
<p class="gathalast">Kadāci upahaññetha, etaṃ sakka varaṃ vare’’ti.</p>
<p class="bodytext">Tattha <a name="V4.0014"></a> <span class="bld">mano vā</span>ti manodvāraṃ vā. <span class="bld">Sarīraṃ vā</span>ti kāyadvāraṃ vā, vacīdvārampi etesaṃ gahaṇena gahitamevāti veditabbaṃ. <span class="bld">Maṃ-kate</span>ti mama kāraṇā. <span class="bld">Upahaññethā</span>ti upaghātaṃ āpajjeyya aparisuddhaṃ assa. Idaṃ vuttaṃ hoti – sakka devarāja, mama kāraṇā maṃ nissāya mama anatthakāmatāya kassaci sattassa kismiñci kāle idaṃ tividhampi kammadvāraṃ na upahaññetha, pāṇātipātādīhi dasahi akusalakammapathehi vimuttaṃ parisuddhameva bhaveyyāti.</p>
<p class="bodytext">Iti <a name="M4.0015"></a> mahāsatto chasupi ṭhānesu varaṃ gaṇhanto nekkhammanissitameva gaṇhi, jānāti cesa ‘‘sarīraṃ nāma byādhidhammaṃ, na taṃ sakkā sakkena abyādhidhammaṃ kātu’’nti. Sattānañhi tīsu dvāresu parisuddhabhāvo asakkāyattova, evaṃ santepi tassa dhammadesanatthaṃ ime vare gaṇhi. Sakkopi taṃ rukkhaṃ dhuvaphalaṃ katvā mahāsattaṃ vanditvā sirasi añjaliṃ patiṭṭhapetvā ‘‘arogā idheva vasathā’’ti vatvā sakaṭṭhānameva gato. Bodhisattopi aparihīnajjhāno brahmalokūpago ahosi.</p>
<p class="bodytext">Satthā imaṃ dhammadesanaṃ āharitvā ‘‘ānanda, pubbe mayā nivutthabhūmippadeso ceso’’ti vatvā jātakaṃ samodhānesi – ‘‘tadā sakko anuruddho ahosi, kaṇhapaṇḍito pana ahameva ahosi’’nti.</p>
<p class="centered">Kaṇhajātakavaṇṇanā dutiyā.</p>
<p class="hangnum"> </p>
<p class="bodytext"> [441] 3. Catuposathikajātakavaṇṇanā</p>
<p class="bodytext"><a name="para24-38"></a><span class="paranum">24-38</span>. <span class="bld">Yo kopaneyyo</span>ti idaṃ catuposathikajātakaṃ <span class="bld">puṇṇakajātake</span> āvi bhavissati.</p>
<p class="centered">Catuposathikajātakavaṇṇanā tatiyā.</p>
<p class="hangnum"> </p>
<p class="bodytext"> [442] 4. Saṅkhajātakavaṇṇanā</p>
<p class="bodytext"><span class="bld">Bahussuto</span>ti <a name="P4.0015"></a> idaṃ satthā jetavane viharanto sabbaparikkhāradānaṃ ārabbha kathesi. Sāvatthiyaṃ kireko upāsako tathāgatassa dhammadesanaṃ sutvā pasannacitto svātanāya nimantetvā attano gharadvāre maṇḍapaṃ kāretvā alaṅkaritvā punadivase tathāgatassa kālaṃ ārocāpesi. Satthā <a name="V4.0015"></a> pañcasatabhikkhuparivāro tattha gantvā paññatte āsane nisīdi. Upāsako saputtadāro saparijano buddhappamukhassa bhikkhusaṅghassa mahādānaṃ datvā puna svātanāyāti evaṃ sattāhaṃ nimantetvā mahādānaṃ pavattetvā sattame divase sabbaparikkhāraṃ adāsi. Taṃ pana dadamāno upāhanadānaṃ ussannaṃ katvā adāsi. Dasabalassa dinno upāhanasaṅghāṭo sahassagghanako <a name="M4.0016"></a> ahosi, dvinnaṃ aggasāvakānaṃ pañcasatagghanako, sesānaṃ pañcannaṃ bhikkhusatānaṃ satagghanako. Iti so sabbaparikkhāradānaṃ datvā attano parisāya saddhiṃ bhagavato santike nisīdi. Athassa satthā madhurena sarena anumodanaṃ karonto ‘‘upāsaka, uḷāraṃ te sabbaparikkhāradānaṃ, attamano hohi, pubbe anuppanne buddhe paccekabuddhassa ekaṃ upāhanasaṅghāṭaṃ datvā nāvāya bhinnāya appatiṭṭhe mahāsamuddepi upāhanadānanissandena patiṭṭhaṃ labhiṃsu, tvaṃ pana buddhappamukhassa bhikkhusaṅghassa sabbaparikkhāradānaṃ adāsi, tassa te upāhanadānassa phalaṃ kasmā na patiṭṭhā bhavissatī’’ti vatvā tena yācito atītaṃ āhari.</p>
<p class="bodytext">Atīte ayaṃ bārāṇasī moḷinī nāma ahosi. Moḷininagare brahmadatte rajjaṃ kārente saṅkho nāma brāhmaṇo aḍḍho mahaddhano mahābhogo pahūtavittupakaraṇo pahūtadhanadhaññasuvaṇṇarajato catūsu nagaradvāresu nagaramajjhe nivesanadvāre cāti chasu ṭhānesu cha dānasālāyo kāretvā devasikaṃ chasatasahassāni vissajjento kapaṇaddhikānaṃ mahādānaṃ pavattesi. So ekadivasaṃ cintesi ‘‘ahaṃ gehe dhane khīṇe dātuṃ na sakkhissāmi, aparikkhīṇeyeva dhane nāvāya suvaṇṇabhūmiṃ gantvā dhanaṃ āharissāmī’’ti. So nāvaṃ bandhāpetvā bhaṇḍassa pūrāpetvā puttadāraṃ āmantetvā ‘‘yāvāhaṃ āgacchāmi<a name="P4.0016"></a>, tāva me dānaṃ anupacchinditvā pavatteyyāthā’’ti vatvā dāsakammakaraparivuto chattaṃ ādāya upāhanaṃ āruyha majjhanhikasamaye paṭṭanagāmābhimukho pāyāsi. Tasmiṃ khaṇe gandhamādane eko paccekabuddho āvajjetvā taṃ dhanāharaṇatthāya gacchantaṃ disvā ‘‘mahāpuriso dhanaṃ āharituṃ gacchati, bhavissati nu kho assa samudde antarāyo, no’’ti āvajjetvā ‘‘bhavissatī’’ti ñatvā ‘‘esa maṃ disvā chattañca upāhanañca mayhaṃ datvā upāhanadānanissandena samudde bhinnāya nāvāya patiṭṭhaṃ labhissati, karissāmissa anuggaha’’nti ākāsenāgantvā tassāvidūre otaritvā caṇḍavātātape aṅgārasantharasadisaṃ uṇhavālukaṃ maddanto tassa abhimukho āgacchi.</p>
<p class="bodytext">So taṃ disvāva ‘‘puññakkhettaṃ me āgataṃ, ajja mayā ettha dānabījaṃ ropetuṃ vaṭṭatī’’ti tuṭṭhacitto vegena taṃ upasaṅkamitvā vanditvā ‘‘bhante, mayhaṃ anuggahatthāya thokaṃ maggā okkamma imaṃ rukkhamūlaṃ upasaṅkamathā’’ti vatvā <a name="M4.0017"></a> tasmiṃ rukkhamūlaṃ upasaṅkamante rukkhamūle <a name="V4.0016"></a> vālukaṃ ussāpetvā uttarāsaṅgaṃ paññapetvā paccekabuddhaṃ nisīdāpetvā vanditvā vāsitaparissāvitena udakena pāde dhovitvā gandhatelena makkhetvā attano upāhanā omuñcitvā papphoṭetvā gandhatelena makkhetvā tassa pādesu paṭimuñcitvā ‘‘bhante, imā upāhanā āruyha chattaṃ matthake katvā gacchathā’’ti chattupāhanaṃ adāsi. So assa anuggahatthāya taṃ gahetvā pasādasaṃvaḍḍhanatthaṃ passantassevassa uppatitvā gandhamādanameva agamāsi. Bodhisattopi taṃ disvā ativiya pasannacitto paṭṭanaṃ gantvā nāvaṃ abhiruhi. Athassa mahāsamuddaṃ paṭipannassa sattame divase nāvā vivaraṃ adāsi, udakaṃ ussiñcituṃ nāsakkhiṃsu. Mahājano maraṇabhayabhīto attano attano devatā namassitvā mahāviravaṃ viravi. Mahāsatto ekaṃ upaṭṭhākaṃ <a name="P4.0017"></a> gahetvā sakalasarīraṃ telena makkhetvā sappinā saddhiṃ sakkharacuṇṇaṃ yāvadatthaṃ khāditvā tampi khādāpetvā tena saddhiṃ kūpakayaṭṭhimatthakaṃ āruyha ‘‘imāya disāya amhākaṃ nagara’’nti disaṃ vavatthapetvā macchakacchapaparipanthato attānaṃ mocento tena saddhiṃ usabhamattaṃ atikkamitvā pati. Mahājano vināsaṃ pāpuṇi. Mahāsatto pana upaṭṭhākena saddhiṃ samuddaṃ tarituṃ ārabhi. Tassa tarantasseva sattamo divaso jāto. So tasmimpi kāle loṇodakena mukhaṃ vikkhāletvā uposathiko ahosiyeva.</p>
<p class="bodytext">Tadā pana catūhi lokapālehi maṇimekhalā nāma devadhītā ‘‘sace samudde nāvāya bhinnāya tisaraṇagatā vā sīlasampannā vā mātāpitupaṭṭhākā vā manussā dukkhappattā honti, te rakkheyyāsī’’ti samudde ārakkhaṇatthāya ṭhapitā hoti. Sā attano issariyena sattāhamanubhavitvā pamajjitvā sattame divase samuddaṃ olokentī sīlācārasaṃyuttaṃ saṅkhabrāhmaṇaṃ disvā ‘‘imassa sattamo divaso samudde patitassa, sace so marissati ativiya gārayhā me bhavissatī’’ti saṃviggamānahadayā hutvā ekaṃ suvaṇṇapātiṃ nānaggarasabhojanassa pūretvā vātavegena tattha gantvā tassa purato ākāse ṭhatvā ‘‘brāhmaṇa, tvaṃ sattāhaṃ nirāhāro, idaṃ dibbabhojanaṃ bhuñjā’’ti āha. So taṃ oloketvā ‘‘apanehi tava bhattaṃ, ahaṃ uposathiko’’ti āha. Athassa <a name="M4.0018"></a> upaṭṭhāko pacchato āgato devataṃ adisvā saddameva sutvā ‘‘ayaṃ brāhmaṇo pakatisukhumālo sattāhaṃ nirāhāratāya dukkhito maraṇabhayena vilapati maññe, assāsessāmi na’’nti cintetvā paṭhamaṃ gāthamāha –</p>
<p class="hangnum"><a name="para39"></a><span class="paranum">39</span>.</p>
<p class="gatha1"> ‘‘Bahussuto sutadhammosi saṅkha, diṭṭhā tayā samaṇabrāhmaṇā ca;</p>
<p class="gathalast">Athakkhaṇe <a name="P4.0018"></a> dassayase vilāpaṃ, añño nu ko te paṭimantako mayā’’ti.</p>
<p class="bodytext">Tattha <a name="V4.0017"></a> <span class="bld">sutadhammosī</span>ti dhammopi tayā dhammikasamaṇabrāhmaṇānaṃ santike suto asi. <span class="bld">Diṭṭhā tayā</span>ti tesaṃ paccaye dentena veyyāvaccaṃ karontena dhammikasamaṇabrāhmaṇā ca tayā diṭṭhā. Evaṃ akaronto hi passantopi te na passatiyeva. <span class="bld">Athakkhaṇe</span>ti atha akkhaṇe sallapantassa kassaci abhāvena vacanassa anokāse. <span class="bld">Dassayase</span>ti ‘‘ahaṃ uposathiko’’ti vadanto vilāpaṃ dassesi. <span class="bld">Paṭimantako</span>ti mayā añño ko tava paṭimantako paṭivacanadāyako, kiṃkāraṇā evaṃ vippalapasīti?</p>
<p class="bodytext">So tassa vacanaṃ sutvā ‘‘imassa devatā na paññāyati maññe’’ti cintetvā ‘‘samma, nāhaṃ maraṇassa bhāyāmi, atthi pana me añño paṭimantako’’ti vatvā dutiyaṃ gāthamāha –</p>
<p class="hangnum"><a name="para40"></a><span class="paranum">40</span>.</p>
<p class="gatha1"> ‘‘Subbhū subhā suppaṭimukkakambu, paggayha sovaṇṇamayāya pātiyā;</p>
<p class="gathalast">‘Bhuñjassu bhattaṃ’ iti maṃ vadeti, saddhāvittā, tamahaṃ noti brūmī’’ti.</p>
<p class="bodytext">Tattha <span class="bld">subbhū</span>ti subhamukhā. <span class="bld">Subhā</span>ti pāsādikā uttamarūpadharā. <span class="bld">Suppaṭimukkakambū</span>ti paṭimukkasuvaṇṇālaṅkārā. <span class="bld">Paggayhā</span>ti suvaṇṇapātiyā bhattaṃ gahetvā ukkhipitvā. <span class="bld">Saddhāvittā</span>ti saddhā ceva tuṭṭhacittā ca. ‘‘Saddhaṃ citta’’ntipi pāṭho, tassattho <span class="bld">saddha</span>nti saddahantaṃ, <span class="bld">citta</span>nti tuṭṭhacittaṃ. <span class="bld">Tamahaṃ</span> <a name="M4.0019"></a> <span class="bld">notī</span>ti tamahaṃ devataṃ uposathikattā paṭikkhipanto noti brūmi, na vippalapāmi sammāti.</p>
<p class="bodytext">Athassa so tatiyaṃ gāthamāha –</p>
<p class="hangnum"><a name="para41"></a><span class="paranum">41</span>.</p>
<p class="gatha1"> ‘‘Etādisaṃ brāhmaṇa disvāna yakkhaṃ, puccheyya poso sukhamāsisāno;</p>
<p class="gathalast">Uṭṭhehi naṃ pañjalikābhipuccha, devī nusi tvaṃ uda mānusī nū’’ti.</p>
<p class="bodytext">Tattha <span class="bld">sukhamāsisāno</span>ti etādisaṃ yakkhaṃ disvā attano sukhaṃ āsīsanto paṇḍito puriso ‘‘amhākaṃ sukhaṃ bhavissati, na bhavissatī’’ti puccheyya. <span class="bld">Uṭṭhehī</span>ti udakato uṭṭhānākāraṃ dassento uṭṭhaha. <span class="bld">Pañjalikābhipucchā</span>ti añjaliko <a name="P4.0019"></a> hutvā abhipuccha. <span class="bld">Uda mānusī</span>ti udāhu mahiddhikā mānusī tvanti.</p>
<p class="bodytext">Bodhisatto ‘‘yuttaṃ kathesī’’ti taṃ pucchanto catutthaṃ gāthamāha –</p>
<p class="hangnum"><a name="para42"></a><span class="paranum">42</span>.</p>
<p class="gatha1"> ‘‘Yaṃ <a name="V4.0018"></a> tvaṃ sukhenābhisamekkhase maṃ, bhuñjassu bhattaṃ iti maṃ vadesi;</p>
<p class="gathalast">Pucchāmi taṃ nāri mahānubhāve, devī nusi tvaṃ uda mānusī nū’’ti.</p>
<p class="bodytext">Tattha <span class="bld">yaṃ tva</span>nti yasmā tvaṃ sukhena maṃ abhisamekkhase, piyacakkhūhi olokesi. <span class="bld">Pucchāmi ta</span>nti tena kāraṇena taṃ pucchāmi.</p>
<p class="bodytext">Tato devadhītā dve gāthā abhāsi –</p>
<p class="hangnum"><a name="para43"></a><span class="paranum">43</span>.</p>
<p class="gatha1"> ‘‘Devī ahaṃ saṅkha mahānubhāvā, idhāgatā sāgaravārimajjhe;</p>
<p class="gathalast">Anukampikā no ca paduṭṭhacittā, taveva atthāya idhāgatāsmi.</p>
<p class="hangnum"><a name="para44"></a><span class="paranum">44</span>.</p>
<p class="gatha1"> ‘‘Idhannapānaṃ sayanāsanañca, yānāni nānāvividhāni saṅkha;</p>
<p class="gathalast">Sabbassa tyāhaṃ paṭipādayāmi, yaṃ kiñci tuyhaṃ manasābhipatthita’’nti.</p>
<p class="bodytext">Tattha <a name="M4.0020"></a> <span class="bld">idhā</span>ti imasmiṃ mahāsamudde. <span class="bld">Nānāvividhānī</span>ti bahūni ca anekappakārāni ca hatthiyānaassayānādīni atthi. <span class="bld">Sabbassa tyāha</span>nti tassa annapānādino sabbassa sāmikaṃ katvā taṃ te annapānādiṃ paṭipādayāmi dadāmi. <span class="bld">Yaṃ kiñcī</span>ti aññampi yaṃ kiñci manasā icchitaṃ, taṃ sabbaṃ te dammīti.</p>
<p class="bodytext">Taṃ sutvā mahāsatto ‘‘ayaṃ devadhītā samuddapiṭṭhe mayhaṃ ‘idañcidañca dammī’ti vadati, kiṃ nu kho esā mayā katena puññakammena dātukāmā, udāhu attano balena, pucchissāmi tāva na’’nti cintetvā pucchanto sattamaṃ gāthamāha –</p>
<p class="hangnum"><a name="para45"></a><span class="paranum">45</span>.</p>
<p class="gatha1"> ‘‘Yaṃ kiñci yiṭṭhañca hutañca mayhaṃ, sabbassa no issarā tvaṃ sugatte;</p>
<p class="gathalast">Sussoṇi subbhamu suvilaggamajjhe, kissa me kammassa ayaṃ vipāko’’ti.</p>
<p class="bodytext">Tattha <a name="P4.0020"></a> <span class="bld">yiṭṭha</span>nti dānavasena yajitaṃ. <span class="bld">Huta</span>nti āhunapāhunavasena dinnaṃ. <span class="bld">Sabbassa no issarā tva</span>nti tassa amhākaṃ puññakammassa tvaṃ issarā, ‘‘imassa ayaṃ vipāko, imassa aya’’nti byākarituṃ samatthāti attho. <span class="bld">Sussoṇī</span>ti sundaraūrulakkhaṇe. <span class="bld">Subbhamū</span>ti sundarabhamuke<a name="V4.0019"></a>. <span class="bld">Suvilaggamajjhe</span>ti suṭṭhuvilaggitatanumajjhe. <span class="bld">Kissa me</span>ti mayā katakammesu katarakammassa ayaṃ vipāko, yenāhaṃ appatiṭṭhe samudde patiṭṭhaṃ labhāmīti.</p>
<p class="bodytext">Taṃ sutvā devadhītā ‘‘ayaṃ brāhmaṇo ‘yaṃ tena kusalaṃ kataṃ, taṃ kammaṃ na jānātī’ti aññāya pucchati maññe, kathayissāmi dānissā’’ti taṃ kathentī aṭṭhamaṃ gāthamāha –</p>
<p class="hangnum"><a name="para46"></a><span class="paranum">46</span>.</p>
<p class="gatha1"> ‘‘Ghamme pathe brāhmaṇa ekabhikkhuṃ, ugghaṭṭapādaṃ tasitaṃ kilantaṃ;</p>
<p class="gathalast">Paṭipādayī saṅkha upāhanāni, sā dakkhiṇā kāmaduhā tavajjā’’ti.</p>
<p class="bodytext">Tattha <span class="bld">ekabhikkhu</span>nti ekaṃ paccekabuddhaṃ sandhāyāha. <span class="bld">Ugghaṭṭapāda</span>nti uṇhavālukāya ghaṭṭitapādaṃ. <span class="bld">Tasita</span>nti pipāsitaṃ. <span class="bld">Paṭipādayī</span>ti paṭipādesi, yojesīti attho. <span class="bld">Kāmaduhā</span>ti sabbakāmadāyikā.</p>
<p class="bodytext">Taṃ <a name="M4.0021"></a> sutvā mahāsatto ‘‘evarūpepi nāma appatiṭṭhe mahāsamudde mayā dinnaupāhanadānaṃ mama sabbakāmadadaṃ jātaṃ, aho sudinnaṃ me paccekabuddhassa dāna’’nti tuṭṭhacitto navamaṃ gāthamāha –</p>
<p class="hangnum"><a name="para47"></a><span class="paranum">47</span>.</p>
<p class="gatha1"> ‘‘Sā hotu nāvā phalakūpapannā, anavassutā erakavātayuttā;</p>
<p class="gathalast">Aññassa yānassa na hettha bhūmi, ajjeva maṃ moḷiniṃ pāpayassū’’ti.</p>
<p class="bodytext">Tassattho – devate, evaṃ sante mayhaṃ ekaṃ nāvaṃ māpehi, khuddakaṃ pana ekadoṇikanāvaṃ māpehi, yaṃ nāvaṃ māpessasi, sā hotu nāvā bahūhi susibbitehi phalakehi upapannā, udakapavesanassābhāvena anavassutā, erakena sammā <a name="P4.0021"></a> gahetvā gacchantena vātena yuttā, ṭhapetvā dibbanāvaṃ aññassa yānassa ettha bhūmi natthi, tāya pana dibbanāvāya ajjeva maṃ moḷininagaraṃ pāpayassūti.</p>
<p class="bodytext">Devadhītā tassa vacanaṃ sutvā tuṭṭhacittā sattaratanamayaṃ nāvaṃ māpesi. Sā dīghato aṭṭhausabhā ahosi vitthārato catuusabhā, gambhīrato vīsatiyaṭṭhikā. Tassā indanīlamayā tayo kūpakā, sovaṇṇamayāni yottāni rajatamayāni pattāni sovaṇṇamayāni ca phiyārittāni ahesuṃ. Devatā taṃ nāvaṃ sattannaṃ ratanānaṃ pūretvā brāhmaṇaṃ āliṅgitvā alaṅkatanāvāya <a name="V4.0020"></a> āropesi, upaṭṭhākaṃ panassa na olokesi. Brāhmaṇo attanā katakalyāṇato tassa pattiṃ adāsi, so anumodi. Tadā devatā tampi āliṅgitvā nāvāya patiṭṭhāpesi. Atha naṃ nāvaṃ moḷininagaraṃ netvā brāhmaṇassa ghare dhanaṃ patiṭṭhāpetvā attano vasanaṭṭhānameva agamāsi. Satthā abhisambuddho hutvā –</p>
<p class="hangnum"><a name="para48"></a><span class="paranum">48</span>.</p>
<p class="gatha1"> ‘‘Sā tattha vittā sumanā patītā, nāvaṃ sucittaṃ abhinimminitvā;</p>
<p class="gathalast">Ādāya saṅkhaṃ purisena saddhiṃ, upānayī nagaraṃ sādhuramma’’nti. –</p>
<p class="unindented">Imaṃ osānagāthaṃ abhāsi.</p>
<p class="bodytext">Tattha <a name="M4.0022"></a> <span class="bld">sā</span>ti bhikkhave, sā devatā tattha samuddamajjhe tassa vacanaṃ sutvā vittisaṅkhātāya pītiyā samannāgatattā <span class="bld">vittā. Sumanā</span>ti sundaramanā pāmojjena patītacittā hutvā vicitranāvaṃ nimminitvā brāhmaṇaṃ paricārakena saddhiṃ ādāya <span class="bld">sādhurammaṃ</span> atiramaṇīyaṃ nagaraṃ upānayīti.</p>
<p class="bodytext">Brāhmaṇopi yāvajīvaṃ aparimitadhanaṃ gehaṃ ajjhāvasanto dānaṃ datvā sīlaṃ rakkhitvā jīvitapariyosāne sapariso devanagaraṃ paripūresi.</p>
<p class="bodytext">Satthā <a name="P4.0022"></a> imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne upāsako sotāpattiphale patiṭṭhahi.</p>
<p class="bodytext">Tadā devadhītā uppalavaṇṇā ahosi, upaṭṭhākapuriso ānando, saṅkhabrāhmaṇo pana ahameva ahosinti.</p>
<p class="centered">Saṅkhajātakavaṇṇanā catutthā.</p>
<p class="hangnum"> </p>
<p class="bodytext"> [443] 5. Cūḷabodhijātakavaṇṇanā</p>
<p class="bodytext"><span class="bld">Yo te imaṃ visālakkhi</span>nti idaṃ satthā jetavane viharanto ekaṃ kodhanaṃ bhikkhuṃ ārabbha kathesi. So kira bhikkhu niyyānike buddhasāsane pabbajitvāpi kodhaṃ niggahetuṃ nāsakkhi, kodhano ahosi upāyāsabahulo, appampi vutto samāno abhisajji kuppi byāpajji <a name="V4.0021"></a> patiṭṭhayi. Satthā tassa kodhanabhāvaṃ sutvā pakkosāpetvā ‘‘saccaṃ kira tvaṃ kodhano’’ti pucchitvā ‘‘saccaṃ bhante’’ti vutte ‘‘bhikkhu kodho nāma vāretabbo, evarūpo hi idhaloke ca paraloke ca anatthakārako, tvaṃ nikkodhassa buddhassa sāsane pabbajitvā kasmā kujjhasi, porāṇakapaṇḍitā bāhirasāsane pabbajitvāpi kodhaṃ na kariṃsū’’ti vatvā atītaṃ āhari.</p>
<p class="bodytext">Atīte bārāṇasiyaṃ brahmadatte rajjaṃ kārente aññatarasmiṃ kāsinigame eko brāhmaṇo aḍḍho mahaddhano mahābhogo aputtako ahosi, tassa brāhmaṇī puttaṃ patthesi. Tadā bodhisatto brahmalokā cavitvā tassā kucchiyaṃ nibbatti, tassa nāmaggahaṇadivase ‘‘bodhikumāro’’ti nāmaṃ kariṃsu. Tassa vayappattakāle takkasilaṃ gantvā <a name="M4.0023"></a> sabbasippāni uggaṇhitvā paccāgatassa anicchantasseva mātāpitaro samānajātikā kulā kumārikaṃ ānesuṃ. Sāpi brahmalokā cutāva uttamarūpadharā devaccharapaṭibhāgā. Tesaṃ anicchamānānaññeva aññamaññaṃ āvāhavivāhaṃ kariṃsu. Ubhinnaṃ panetesaṃ kilesasamudācāro nāma na bhūtapubbo, saṃrāgavasena aññamaññassa olokanaṃ nāma nāhosi, supinepi methunadhammo nāma na diṭṭhapubbo, evaṃ parisuddhasīlā ahesuṃ.</p>
<p class="bodytext">Athāparabhāge mahāsatto mātāpitūsu kālakatesu tesaṃ sarīrakiccaṃ katvā taṃ pakkositvā ‘‘bhadde, tvaṃ imaṃ <a name="P4.0023"></a> asītikoṭidhanaṃ gahetvā sukhena jīvāhī’’ti āha. ‘‘Kiṃ karissatha tumhe pana, ayyaputtā’’ti? ‘‘Mayhaṃ dhanena kiccaṃ natthi, himavantapadesaṃ pavisitvā isipabbajjaṃ pabbajitvā attano patiṭṭhaṃ karissāmī’’ti. ‘‘Kiṃ pana ayyaputta pabbajjā nāma purisānaññeva vaṭṭatī’’ti? ‘‘Itthīnampi vaṭṭati, bhadde’’ti. ‘‘Tena hi ahaṃ tumhehi chaṭṭitakheḷaṃ na gaṇhissāmi, mayhampi dhanena kiccaṃ natthi, ahampi pabbajissāmī’’ti. ‘‘Sādhu, bhadde’’ti. Te ubhopi mahādānaṃ datvā nikkhamitvā ramaṇīye bhūmibhāge assamaṃ katvā pabbajitvā uñchācariyāya phalāphalehi yāpentā tattha dasamattāni saṃvaccharāni vasiṃsu, jhānaṃ pana nesaṃ na tāva uppajjati. Te tattha pabbajjāsukheneva dasa saṃvacchare vasitvā loṇambilasevanatthāya janapadacārikaṃ carantā anupubbena bārāṇasiṃ patvā rājuyyāne vasiṃsu.</p>
<p class="bodytext">Athekadivasaṃ rājā uyyānapālaṃ paṇṇākāraṃ ādāya āgataṃ disvā ‘‘uyyānakīḷikaṃ kīḷissāma, uyyānaṃ sodhehī’’ti vatvā tena sodhitaṃ sajjitaṃ uyyānaṃ mahantena parivārena agamāsi. Tasmiṃ khaṇe te ubhopi janā uyyānassa ekapasse pabbajjāsukhena vītināmetvā nisinnā <a name="V4.0022"></a> honti. Atha rājā uyyāne vicaranto te ubhopi nisinnake disvā paramapāsādikaṃ uttamarūpadharaṃ paribbājikaṃ olokento paṭibaddhacitto ahosi. So kilesavasena kampanto ‘‘pucchissāmi tāva, ayaṃ paribbājikā imassa kiṃ hotī’’ti bodhisattaṃ upasaṅkamitvā ‘‘pabbajita ayaṃ te paribbājikā kiṃ hotī’’ti pucchi. Mahārāja, kiñci na hoti, kevalaṃ ekapabbajjāya pabbajitā, apica kho pana me gihikāle pādaparicārikā ahosīti. Taṃ sutvā rājā ‘‘ayaṃ kiretassa kiñci na hoti, apica kho pana gihikāle pādaparicārikā kirassa ahosi<a name="M4.0024"></a>, sace panāhaṃ issariyabalena gahetvā gaccheyyaṃ, kiṃ nu kho esa karissati, pariggaṇhissāmi tāva na’’nti cintetvā upasaṅkamitvā paṭhamaṃ gāthamāha –</p>
<p class="hangnum"><a name="para49"></a><span class="paranum">49</span>.</p>
<p class="gatha1"> ‘‘Yo <a name="P4.0024"></a> te imaṃ visālakkhiṃ, piyaṃ saṃmhitabhāsiniṃ;</p>
<p class="gathalast">Ādāya balā gaccheyya, kiṃ nu kayirāsi brāhmaṇā’’ti.</p>
<p class="bodytext">Tattha <span class="bld">saṃmhitabhāsini</span>nti mandahasitabhāsiniṃ. <span class="bld">Balā gaccheyyā</span>ti balakkārena ādāya gaccheyya. <span class="bld">Kiṃ nu kayirāsī</span>ti tassa tvaṃ brāhmaṇa kiṃ kareyyāsīti?</p>
<p class="bodytext">Athassa kathaṃ sutvā mahāsatto dutiyaṃ gāthamāha –</p>
<p class="hangnum"><a name="para50"></a><span class="paranum">50</span>.</p>
<p class="gatha1"> ‘‘Uppajje me na mucceyya, na me mucceyya jīvato;</p>
<p class="gathalast">Rajaṃva vipulā vuṭṭhi, khippameva nivāraye’’ti.</p>
<p class="bodytext">Tassattho – mahārāja, sace imaṃ gahetvā gacchante kismiñci mama abbhantare kopo uppajjeyya, so me anto uppajjitvā na mucceyya, yāvāhaṃ jīvāmi, tāva me na mucceyya. Nāssa anto ghanasannivāsena patiṭṭhātuṃ dassāmi, atha kho yathā uppannaṃ rajaṃ vipulā meghavuṭṭhi khippaṃ nivāreti, tathā khippameva naṃ mettābhāvanāya niggahetvā vāressāmīti.</p>
<p class="bodytext">Evaṃ mahāsatto sīhanādaṃ nadi. Rājā panassa kathaṃ sutvāpi andhabālatāya paṭibaddhaṃ attano cittaṃ nivāretuṃ asakkonto aññataraṃ amaccaṃ āṇāpesi ‘‘imaṃ paribbājikaṃ rājanivesanaṃ nehī’’ti. So ‘‘sādhū’’ti paṭissuṇitvā ‘‘adhammo loke vattati, ayutta’’ntiādīni <a name="V4.0023"></a> vatvā paridevamānaṃyeva naṃ ādāya pāyāsi. Bodhisatto tassā paridevanasaddaṃ sutvā ekavāraṃ oloketvā puna na olokesi. Taṃ rodantiṃ paridevantiṃ rājanivesanameva nayiṃsu. Sopi bārāṇasirājā uyyāne papañcaṃ akatvāva sīghataraṃ gantvā taṃ paribbājikaṃ pakkosāpetvā mahantena yasena nimantesi. Sā yasassa aguṇaṃ pabbajāya eva guṇaṃ kathesi. Rājā kenaci pariyāyena tassā manaṃ alabhanto taṃ ekasmiṃ gabbhe kāretvā cintesi ‘‘ayaṃ paribbājikā evarūpaṃ yasaṃ na icchati, sopi tāpaso evarūpaṃ mātugāmaṃ gahetvā gacchante kujjhitvā olokitamattampi <a name="M4.0025"></a> na akāsi, pabbajitā kho pana bahumāyā honti, kiñci payojetvā anatthampi me kareyya, gacchāmi <a name="P4.0025"></a> tāva jānāmi kiṃ karonto nisinno’’ti saṇṭhātuṃ asakkonto uyyānaṃ agamāsi. Bodhisattopi cīvaraṃ sibbanto nisīdi. Rājā mandaparivārova padasaddaṃ akaronto saṇikaṃ upasaṅkami. Bodhisatto rājānaṃ anoloketvā cīvarameva sibbi. Rājā ‘‘ayaṃ kujjhitvā mayā saddhiṃ na sallapatī’’ti maññamāno ‘‘ayaṃ kūṭatāpaso ‘kodhassa uppajjituṃ na dassāmi, uppannampi naṃ khippameva niggaṇhissāmī’ti paṭhamameva gajjitvā idāni kodhena thaddho hutvā mayā saddhiṃ na sallapatī’’ti saññāya tatiyaṃ gāthamāha –</p>
<p class="hangnum"><a name="para51"></a><span class="paranum">51</span>.</p>
<p class="gatha1"> ‘‘Yaṃ nu pubbe vikatthittho, balamhiva apassito;</p>
<p class="gathalast">Svajja tuṇhikato dāni, saṅghāṭiṃ sibbamacchasī’’ti.</p>
<p class="bodytext">Tattha <span class="bld">balamhiva apassito</span>ti balanissito viya hutvā. <span class="bld">Tuṇhikato</span>ti kiñci avadanto. <span class="bld">Sibbamacchasī</span>ti sibbanto acchasi.</p>
<p class="bodytext">Taṃ sutvā mahāsatto ‘‘ayaṃ rājā kodhavasena maṃ nālapatīti maññati, kathessāmi dānissa uppannassa kodhassa vasaṃ agatabhāva’’nti cintetvā catutthaṃ gāthamāha –</p>
<p class="hangnum"><a name="para52"></a><span class="paranum">52</span>.</p>
<p class="gatha1"> ‘‘Uppajji me na muccittha, na me muccittha jīvato;</p>
<p class="gathalast">Rajaṃva vipulā vuṭṭhi, khippameva nivārayi’’nti.</p>
<p class="bodytext">Tassattho – mahārāja, uppajji me, na na uppajji, na pana me muccittha, nāssa pavisitvā hadaye ṭhātuṃ adāsiṃ, iti so mama jīvato na muccittheva, rajaṃ vipulā vuṭṭhi viya khippameva naṃ nivāresinti.</p>
<p class="bodytext">Taṃ <a name="V4.0024"></a> sutvā rājā ‘‘kiṃ nu kho esa kopameva sandhāya vadati, udāhu aññaṃ kiñci sippaṃ sandhāya kathesi, pucchissāmi tāva na’’nti cintetvā pucchanto pañcamaṃ gāthamāha –</p>
<p class="hangnum"><a name="para53"></a><span class="paranum">53</span>.</p>
<p class="gatha1"> ‘‘Kiṃ te uppajji no mucci, kiṃ te na mucci jīvato;</p>
<p class="gathalast">Rajaṃva vipulā vuṭṭhi, katamaṃ taṃ nivārayī’’ti.</p>
<p class="bodytext">Tattha <a name="P4.0026"></a> <span class="bld">kiṃ te uppajji no muccī</span>ti kiṃ tava uppajji ceva na mucci ca.</p>
<p class="bodytext">Taṃ <a name="M4.0026"></a> sutvā bodhisatto ‘‘mahārāja, evaṃ kodho bahuādīnavo mahāvināsadāyako, eso mama uppajji, uppannañca naṃ mettābhāvanāya nivāresi’’nti kodhe ādīnavaṃ pakāsento –</p>
<p class="hangnum"><a name="para54"></a><span class="paranum">54</span>.</p>
<p class="gatha1"> ‘‘Yamhi jāte na passati, ajāte sādhu passati;</p>
<p class="gathalast">So me uppajji no mucci, kodho dummedhagocaro.</p>
<p class="hangnum"><a name="para55"></a><span class="paranum">55</span>.</p>
<p class="gatha1"> ‘‘Yena jātena nandanti, amittā dukkhamesino;</p>
<p class="gathalast">So me uppajji no mucci, kodho dummedhagocaro.</p>
<p class="hangnum"><a name="para56"></a><span class="paranum">56</span>.</p>
<p class="gatha1"> ‘‘Yasmiñca jāyamānamhi, sadatthaṃ nāvabujjhati;</p>
<p class="gathalast">So me uppajji no mucci, kodho dummedhagocaro.</p>
<p class="hangnum"><a name="para57"></a><span class="paranum">57</span>.</p>
<p class="gatha1"> ‘‘Yenābhibhūto kusalaṃ jahāti, parakkare vipulañcāpi atthaṃ;</p>
<p class="gathalast">Sa bhīmaseno balavā pamaddī, kodho mahārāja na me amuccatha.</p>
<p class="hangnum"><a name="para58"></a><span class="paranum">58</span>.</p>
<p class="gatha1"> ‘‘Kaṭṭhasmiṃ matthamānasmiṃ, pāvako nāma jāyati;</p>
<p class="gathalast">Tameva kaṭṭhaṃ ḍahati, yasmā so jāyate gini.</p>
<p class="hangnum"><a name="para59"></a><span class="paranum">59</span>.</p>
<p class="gatha1"> ‘‘Evaṃ mandassa posassa, bālassa avijānato;</p>
<p class="gathalast">Sārambhā jāyate kodho, sopi teneva ḍayhati.</p>
<p class="hangnum"><a name="para60"></a><span class="paranum">60</span>.</p>
<p class="gatha1"> ‘‘Aggīva <a name="V4.0025"></a> tiṇakaṭṭhasmiṃ, kodho yassa pavaḍḍhati;</p>
<p class="gathalast">Nihīyati tassa yaso, kāḷapakkheva candimā.</p>
<p class="hangnum"><a name="para61"></a><span class="paranum">61</span>.</p>
<p class="gatha1"> ‘‘Anedho dhūmaketūva, kodho yassūpasammati;</p>
<p class="gathalast">Āpūrati tassa yaso, sukkapakkheva candimā’’ti. – imā gāthā āha;</p>
<p class="bodytext">Tattha <span class="bld">na passatī</span>ti attatthampi na passati, pageva paratthaṃ. <span class="bld">Sādhu passatī</span>ti attatthaṃ paratthaṃ ubhayatthampi sādhu passati. <span class="bld">Dummedhagocaro</span>ti nippaññānaṃ ādhārabhūto gocaro. <span class="bld">Dukkhamesino</span>ti dukkhaṃ icchantā. <span class="bld">Sadattha</span>nti attano <a name="M4.0027"></a> atthabhūtaṃ atthato ceva dhammato ca vuddhiṃ. <span class="bld">Parakkare</span>ti vipulampi atthaṃ uppannaṃ parato kāreti, apanetha, na me iminā atthoti vadati. <span class="bld">Sa bhīmaseno</span>ti so kodho bhīmāya bhayajananiyā mahatiyā kilesasenāya <a name="P4.0027"></a> samannāgato. <span class="bld">Pamaddī</span>ti attano balavabhāvena uḷārepi satte gahetvā attano vase karaṇena maddanasamattho. <span class="bld">Na me amuccathā</span>ti mama santikā mokkhaṃ na labhati, hadaye vā pana me khīraṃ viya muhuttaṃ dadhibhāvena na patiṭṭhahitthātipi attho.</p>
<p class="bodytext"><span class="bld">Kaṭṭhasmiṃ matthamānasmi</span>nti araṇīsahitena matthiyamāne, ‘‘maddamānasmi’’ntipi pāṭho. <span class="bld">Yasmā</span>ti yato kaṭṭhā jāyati, tameva ḍahati. <span class="bld">Ginī</span>ti aggi. <span class="bld">Bālassa avijānato</span>ti bālassa avijānantassa. <span class="bld">Sārambhā jāyate</span>ti ahaṃ tvanti ākaḍḍhanavikaḍḍhanaṃ karontassa karaṇuttariyalakkhaṇā sārambhā araṇīmatthanā viya pāvako kodho jāyati. <span class="bld">Sopi tenevā</span>ti sopi bālo teneva kodhena kaṭṭhaṃ viya agginā ḍayhati. <span class="bld">Anedho dhūmaketūvā</span>ti anindhano aggi viya. <span class="bld">Tassā</span>ti tassa adhivāsanakhantiyā samannāgatassa puggalassa sukkapakkhe cando viya laddho yaso aparāparaṃ āpūratīti.</p>
<p class="bodytext">Rājā mahāsattassa dhammakathaṃ sutvā tuṭṭho ekaṃ amaccaṃ āṇāpetvā paribbājikaṃ āharāpetvā ‘‘bhante nikkodhatāpasa, ubhopi tumhe pabbajjāsukhena vītināmentā idheva uyyāne vasatha, ahaṃ vo dhammikaṃ rakkhāvaraṇaguttiṃ karissāmī’’ti vatvā khamāpetvā vanditvā pakkāmi. Te ubhopi tattheva vasiṃsu. Aparabhāge paribbājikā kālamakāsi. Bodhisatto tassā kālakatāya himavantaṃ pavisitvā abhiññā ca samāpattiyo ca nibbattetvā cattāro brahmavihāre bhāvetvā brahmalokaparāyaṇo ahosi.</p>
<p class="bodytext">Satthā <a name="V4.0026"></a> imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne kodhano bhikkhu anāgāmiphale patiṭṭhahi.</p>
<p class="bodytext">Tadā paribbājikā rāhulamātā ahosi, rājā ānando, paribbājako pana ahameva ahosinti.</p>
<p class="centered">Cūḷabodhijātakavaṇṇanā pañcamā.</p>
<p class="hangnum"> </p>
<p class="bodytext"> [444] 6. Kaṇhadīpāyanajātakavaṇṇanā</p>
<p class="bodytext"><span class="bld">Sattāhamevāha</span>nti <a name="M4.0028"></a> idaṃ satthā jetavane viharanto ekaṃ ukkaṇṭhitabhikkhuṃ ārabbha kathesi. Vatthu <span class="bld">kusajātake</span> (jā. 2.20.1 ādayo) āvi bhavissati. Satthā taṃ bhikkhuṃ ‘‘saccaṃ kira tvaṃ bhikkhu ukkaṇṭhitosī’’ti pucchitvā ‘‘saccaṃ bhante’’ti <a name="P4.0028"></a> vutte ‘‘bhikkhu porāṇakapaṇḍitā anuppanne buddhe bāhirakapabbajjaṃ pabbajitvā atirekapaññāsavassāni anabhiratā brahmacariyaṃ carantā hirottappabhedabhayena attano ukkaṇṭhitabhāvaṃ na kassaci kathesuṃ, tvaṃ kasmā evarūpe niyyānikasāsane pabbajitvā mādisassa garuno buddhassa sammukhe ṭhatvā catuparisamajjhe ukkaṇṭhitabhāvaṃ āvi karosi, kimatthaṃ attano hirottappaṃ na rakkhasī’’ti vatvā atītaṃ āhari.</p>
<p class="bodytext">Atīte vaṃsaraṭṭhe kosambiyaṃ nāma nagare kosambako nāma rājā rajjaṃ kāresi. Tadā aññatarasmiṃ nigame dve brāhmaṇā asītikoṭidhanavibhavā aññamaññaṃ piyasahāyakā kāmesu dosaṃ disvā mahādānaṃ pavattetvā ubhopi kāme pahāya mahājanassa rodantassa paridevantassa nikkhamitvā himavantapadese assamapadaṃ katvā pabbajitvā uñchācariyāya vanamūlaphalāphalena yāpentā paṇṇāsa vassāni vasiṃsu, jhānaṃ uppādetuṃ nāsakkhiṃsu. Te paṇṇāsavassaccayena loṇambilasevanatthāya janapadaṃ carantā kāsiraṭṭhaṃ sampāpuṇiṃsu. Tatra aññatarasmiṃ nigamagāme dīpāyanatāpasassa gihisahāyo maṇḍabyo nāma atthi, te ubhopi tassa santikaṃ agamaṃsu. So te disvāva attamano paṇṇasālaṃ kāretvā ubhopi te catūhi paccayehi upaṭṭhahi. Te tattha tīṇi cattāri vassāni vasitvā taṃ āpucchitvā cārikaṃ carantā bārāṇasiṃ patvā atimuttakasusāne vasiṃsu. Tattha dīpāyano yathābhirantaṃ viharitvā puna tasseva sahāyassa santikaṃ gato. Maṇḍabyatāpaso tattheva vasi.</p>
<p class="bodytext">Athekadivasaṃ <a name="V4.0027"></a> eko coro antonagare corikaṃ katvā dhanasāraṃ ādāya nikkhanto ‘‘coro’’ti ñatvā paṭibuddhehi gharassāmikehi ceva ārakkhamanussehi ca anubaddho niddhamanena nikkhamitvā vegena susānaṃ pavisitvā tāpasassa paṇṇasāladvāre bhaṇḍikaṃ chaṭṭetvā palāyi<a name="M4.0029"></a>. Manussā bhaṇḍikaṃ disvā ‘‘are duṭṭhajaṭila, tvaṃ rattiṃ corikaṃ katvā <a name="P4.0029"></a> divā tāpasarūpena carasī’’ti tajjetvā pothetvā taṃ ādāya netvā rañño dassayiṃsu. Rājā anupaparikkhitvāva ‘‘gacchatha, naṃ sūle uttāsethā’’ti āha. Te taṃ susānaṃ netvā khadirasūlaṃ āropayiṃsu, tāpasassa sarīre sūlaṃ na pavisati. Tato nimbasūlaṃ āhariṃsu, tampi na pavisati. Ayasūlaṃ āhariṃsu, tampi na pavisati. Tāpaso ‘‘kiṃ nu kho me pubbakamma’’nti olokesi, athassa jātissarañāṇaṃ uppajji, tena pubbakammaṃ oloketvā addasa. Kiṃ panassa pubbakammanti? Koviḷārasūle makkhikāvedhanaṃ. So kira purimabhave vaḍḍhakiputto hutvā pitu rukkhatacchanaṭṭhānaṃ gantvā ekaṃ makkhikaṃ gahetvā koviḷārasalākāya sūle viya vijjhi. Tamenaṃ pāpakammaṃ imaṃ ṭhānaṃ patvā gaṇhi. So ‘‘na sakkā ito pāpā mayā muccitu’’nti ñatvā rājapurise āha ‘‘sace maṃ sūle uttāsetukāmattha, koviḷārasūlaṃ āharathā’’ti. Te tathā katvā taṃ sūle uttāsetvā ārakkhaṃ datvā pakkamiṃsu.</p>
<p class="bodytext">Ārakkhakā paṭicchannā hutvā tassa santikaṃ āgacchante olokenti. Tadā dīpāyano ‘‘ciradiṭṭho me sahāyo’’ti maṇḍabyassa santikaṃ āgacchanto ‘‘sūle uttāsito’’ti taṃ divasaññeva antarāmagge sutvā taṃ ṭhānaṃ gantvā ekamantaṃ ṭhito ‘‘kiṃ samma kārakosī’’ti pucchitvā ‘‘akārakomhī’’ti vutte ‘‘attano manopadosaṃ rakkhituṃ sakkhi, nāsakkhī’’ti pucchi. ‘‘Samma, yehi ahaṃ gahito, neva tesaṃ, na rañño upari mayhaṃ manopadoso atthī’’ti. ‘‘Evaṃ sante tādisassa sīlavato chāyā mayhaṃ sukhā’’ti vatvā dīpāyano sūlaṃ nissāya nisīdi. Athassa sarīre maṇḍabyassa sarīrato lohitabindūni patiṃsu. Tāni suvaṇṇavaṇṇasarīre patitapatitāni sussitvā kāḷakāni uppajjiṃsu. Tato paṭṭhāyeva so kaṇhadīpāyano nāma ahosi. So sabbarattiṃ tattheva nisīdi.</p>
<p class="bodytext">Punadivase ārakkhapurisā āgantvā taṃ pavattiṃ rañño ārocesuṃ. Rājā ‘‘anisāmetvāva me kata’’nti vegena tattha gantvā <a name="P4.0030"></a> ‘‘pabbajita, kasmā sūlaṃ nissāya nisinnosī’’ti dīpāyanaṃ pucchi. Mahārāja, imaṃ tāpasaṃ rakkhanto nisinnomhi. Kiṃ pana tvaṃ mahārāja, imassa kārakabhāvaṃ vā akārakabhāvaṃ vā ñatvā evaṃ kāresīti? So kammassa asodhitabhāvaṃ ācikkhi. Athassa <a name="M4.0030"></a> so ‘‘mahārāja, raññā nāma nisammakārinā bhavitabbaṃ<a name="V4.0028"></a>, alaso gihī kāmabhogī na sādhū’’tiādīni vatvā dhammaṃ desesi. Rājā maṇḍabyassa niddosabhāvaṃ ñatvā ‘‘sūlaṃ harathā’’ti āṇāpesi. Sūlaṃ harantā harituṃ na sakkhiṃsu. Maṇḍabyo āha – ‘‘mahārāja, ahaṃ pubbe katakammadosena evarūpaṃ bhayaṃ sampatto, mama sarīrato sūlaṃ harituṃ na sakkā, sace mayhaṃ jīvitaṃ dātukāmo, kakacaṃ āharāpetvā imaṃ sūlaṃ cammasamaṃ chindāpehī’’ti. Rājā tathā kāresi. Antosarīre sūlo antoyeva ahosi. Tadā kira so sukhumaṃ koviḷārasalākaṃ gahetvā makkhikāya vaccamaggaṃ pavesesi, taṃ tassa antosarīreyeva ahosi. So tena kāraṇena amaritvā attano āyukkhayeneva mari, tasmā ayampi na mato. Rājā tāpase vanditvā khamāpetvā ubhopi uyyāne vasāpento paṭijaggi, tato paṭṭhāya maṇḍabyo āṇimaṇḍabyo nāma jāto. So rājānaṃ upanissāya tattheva vasi, dīpāyano pana tassa vaṇaṃ phāsukaṃ katvā attano gihisahāyamaṇḍabyassa santikameva gato.</p>
<p class="bodytext">Taṃ paṇṇasālaṃ pavisantaṃ disvā eko puriso sahāyassa ārocesi. So sutvāva tuṭṭhacitto saputtadāro bahū gandhamālatelaphāṇitādīni ādāya taṃ paṇṇasālaṃ gantvā dīpāyanaṃ vanditvā pāde dhovitvā telena makkhetvā pānakaṃ pāyetvā āṇimaṇḍabyassa pavattiṃ suṇanto nisīdi. Athassa putto yaññadattakumāro nāma caṅkamanakoṭiyaṃ geṇḍukena kīḷi, tatra cekasmiṃ vammike āsīviso vasati. Kumārassa bhūmiyaṃ pahaṭageṇḍuko gantvā vammikabile āsīvisassa matthake pati. So ajānanto bile hatthaṃ pavesesi. Atha naṃ kuddho āsīviso hatthe ḍaṃsi. So visavegena mucchito tattheva pati. Athassa mātāpitaro <a name="P4.0031"></a> sappena ḍaṭṭhabhāvaṃ ñatvā kumārakaṃ ukkhipitvā tāpasassa santikaṃ ānetvā pādamūle nipajjāpetvā ‘‘bhante, pabbajitā nāma osadhaṃ vā parittaṃ vā jānanti, puttakaṃ no ārogaṃ karothā’’ti āhaṃsu. Ahaṃ osadhaṃ na jānāmi, nāhaṃ vejjakammaṃ karissāmīti. ‘‘Tena hi bhante, imasmiṃ kumārake mettaṃ katvā saccakiriyaṃ karothā’’ti <a name="M4.0031"></a> vutte tāpaso ‘‘sādhu, saccakiriyaṃ karissāmī’’ti vatvā yaññadattassa sīse hatthaṃ ṭhapetvā paṭhamaṃ gāthamāha –</p>
<p class="hangnum"><a name="para62"></a><span class="paranum">62</span>.</p>
<p class="gatha1"> ‘‘Sattāhamevāhaṃ pasannacitto, puññatthiko ācariṃ brahmacariyaṃ;</p>
<p class="gatha2">Athāparaṃ yaṃ caritaṃ mamedaṃ, vassāni paññāsa samādhikāni;</p>
<p class="gatha3">Akāmakovāpi ahaṃ carāmi, etena saccena suvatthi hotu;</p>
<p class="gathalast">Hataṃ visaṃ jīvatu yaññadatto’’ti.</p>
<p class="bodytext">Tattha <a name="V4.0029"></a> <span class="bld">athāparaṃ yaṃ carita</span>nti tasmā sattāhā uttari yaṃ mama brahmacariyaṃ. <span class="bld">Akāmakovāpī</span>ti pabbajjaṃ anicchantoyeva. <span class="bld">Etena saccena suvatthi hotū</span>ti sace atirekapaṇṇāsavassāni anabhirativāsaṃ vasantena mayā kassaci anārocitabhāvo saccaṃ, etena saccena yaññadattakumārassa sotthibhāvo hotu, jīvitaṃ paṭilabhatūti.</p>
<p class="bodytext">Athassa saha saccakiriyāya yaññadattassa thanappadesato uddhaṃ visaṃ bhassitvā pathaviṃ pāvisi. Kumāro akkhīni ummīletvā mātāpitaro oloketvā ‘‘ammatātā’’ti vatvā parivattitvā nipajji. Athassa pitaraṃ kaṇhadīpāyano āha – ‘‘mayā tāva mama balaṃ kataṃ, tvampi attano balaṃ karohī’’ti. So ‘‘ahampi saccakiriyaṃ karissāmī’’ti puttassa ure hatthaṃ ṭhapetvā dutiyaṃ gāthamāha –</p>
<p class="hangnum"><a name="para63"></a><span class="paranum">63</span>.</p>
<p class="gatha1"> ‘‘Yasmā dānaṃ nābhinandiṃ kadāci, disvānahaṃ atithiṃ vāsakāle;</p>
<p class="gatha2">Na <a name="P4.0032"></a> cāpi me appiyataṃ aveduṃ, bahussutā samaṇabrāhmaṇā ca;</p>
<p class="gatha3">Akāmakovāpi ahaṃ dadāmi, etena saccena suvatthi hotu;</p>
<p class="gathalast">Hataṃ visaṃ jīvatu yaññadatto’’ti.</p>
<p class="bodytext">Tattha <span class="bld">vāsakāle</span>ti vasanatthāya gehaṃ āgatakāle. <span class="bld">Na cāpi me appiyataṃ avedu</span>nti bahussutāpi samaṇabrāhmaṇā ‘‘ayaṃ neva dānaṃ abhinandati <a name="M4.0032"></a> na amhe’’ti imaṃ mama appiyabhāvaṃ neva jāniṃsu. Ahañhi te piyacakkhūhiyeva olokemīti dīpeti. <span class="bld">Etena saccenā</span>ti sace ahaṃ dānaṃ dadamāno vipākaṃ asaddahitvā attano anicchāya dammi, anicchanabhāvaṃ mama pare na jānanti, etena saccena suvatthi hotūti attho.</p>
<p class="bodytext">Evaṃ tassa saccakiriyāya saha kaṭito uddhaṃ visaṃ bhassitvā pathaviṃ pāvisi. Kumāro uṭṭhāya nisīdi, ṭhātuṃ pana na sakkoti. Athassa pitā mātaraṃ āha ‘‘bhadde, mayā attano balaṃ kataṃ, tvaṃ idāni saccakiriyaṃ katvā puttassa uṭṭhāya gamanabhāvaṃ karohī’’ti. ‘‘Sāmi, atthi mayhaṃ ekaṃ saccaṃ, tava pana santike kathetuṃ na sakkomī’’ti. ‘‘Bhadde, yathā tathā me puttaṃ arogaṃ karohī’’ti. Sā ‘‘sādhū’’ti sampaṭicchitvā saccaṃ karontī tatiyaṃ gāthamāha –</p>
<p class="hangnum"><a name="para64"></a><span class="paranum">64</span>.</p>
<p class="gatha1"> ‘‘Āsīviso <a name="V4.0030"></a> tāta pahūtatejo, yo taṃ aḍaṃsī bilarā udicca;</p>
<p class="gatha2">Tasmiñca me appiyatāya ajja, pitarañca te natthi koci viseso;</p>
<p class="gathalast">Etena saccena suvatthi hotu, hataṃ visaṃ jīvatu yaññadatto’’ti.</p>
<p class="bodytext">Tattha <span class="bld">tātā</span>ti puttaṃ ālapati. <span class="bld">Pahūtatejo</span>ti balavaviso. <span class="bld">Bilarā</span>ti vivarā, ayameva vā pāṭho. <span class="bld">Udiccā</span>ti uṭṭhahitvā, vammikabilato uṭṭhāyāti attho. <span class="bld">Pitarañca te</span>ti pitari ca te. Aṭṭhakathāyaṃ pana ayameva pāṭho. Idaṃ vuttaṃ hoti – ‘‘tāta, yaññadatta tasmiñca āsīvise tava pitari <a name="P4.0033"></a> ca appiyabhāvena mayhaṃ koci viseso natthi. Tañca pana appiyabhāvaṃ ṭhapetvā ajja mayā koci jānāpitapubbo nāma natthi, sace etaṃ saccaṃ, etena saccena tava sotthi hotū’’ti.</p>
<p class="bodytext">Saha ca saccakiriyāya sabbaṃ visaṃ bhassitvā pathaviṃ pāvisi. Yaññadatto nibbisena sarīrena uṭṭhāya kīḷituṃ āraddho. Evaṃ putte uṭṭhite maṇḍabyo dīpāyanassa ajjhāsayaṃ pucchanto catutthaṃ gāthamāha –</p>
<p class="hangnum"><a name="para65"></a><span class="paranum">65</span>.</p>
<p class="gatha1"> ‘‘Santā <a name="M4.0033"></a> dantāyeva paribbajanti, aññatra kaṇhā natthākāmarūpā;</p>
<p class="gathalast">Dīpāyana kissa jigucchamāno, akāmako carasi brahmacariya’’nti.</p>
<p class="bodytext">Tassattho – ye keci khattiyādayo kāme pahāya idha loke pabbajanti, te aññatra kaṇhā bhavantaṃ kaṇhaṃ ṭhapetvā aññe akāmarūpā nāma natthi, sabbe jhānabhāvanāya kilesānaṃ samitattā santā, cakkhādīni dvārāni yathā nibbisevanāni honti, tathā tesaṃ damitattā dantā hutvā abhiratāva brahmacariyaṃ caranti, tvaṃ pana bhante dīpāyana, kiṃkāraṇā tapaṃ jigucchamāno akāmako hutvā brahmacariyaṃ carasi, kasmā puna na agārameva ajjhāvasasīti.</p>
<p class="bodytext">Athassa so kāraṇaṃ kathento pañcamaṃ gāthamāha –</p>
<p class="hangnum"><a name="para66"></a><span class="paranum">66</span>.</p>
<p class="gatha1"> ‘‘Saddhāya nikkhamma punaṃ nivatto, so eḷamūgova bālo vatāyaṃ;</p>
<p class="gatha2">Etassa vādassa jigucchamāno, akāmako carāmi brahmacariyaṃ;</p>
<p class="gathalast">Viññuppasatthañca satañca ṭhānaṃ, evampahaṃ puññakaro bhavāmī’’ti.</p>
<p class="bodytext">Tassattho <a name="V4.0031"></a> – kaṇho kammañca phalañca saddahitvā tāva mahantaṃ vibhavaṃ pahāya agārā nikkhamitvā yaṃ jahi, puna tadatthameva nivatto. So ayaṃ eḷamūgo gāmadārako viya bālo vatāti imaṃ vādaṃ jigucchamāno ahaṃ attano hirottappabhedabhayena anicchamānopi brahmacariyaṃ carāmi. Kiñca bhiyyo pabbajjāpuññañca nāmetaṃ viññūhi buddhādīhi pasatthaṃ, tesaṃyeva ca sataṃ nivāsaṭṭhānaṃ. Evaṃ imināpi kāraṇena ahaṃ puññakaro bhavāmi, assumukhopi rudamāno brahmacariyaṃ carāmiyevāti.</p>
<p class="bodytext">Evaṃ <a name="P4.0034"></a> so attano ajjhāsayaṃ kathetvā puna maṇḍabyaṃ pucchanto chaṭṭhaṃ gāthamāha –</p>
<p class="hangnum"><a name="para67"></a><span class="paranum">67</span>.</p>
<p class="gatha1"> ‘‘Samaṇe <a name="M4.0034"></a> tuvaṃ brāhmaṇe addhike ca, santappayāsi annapānena bhikkhaṃ;</p>
<p class="gatha2">Opānabhūtaṃva gharaṃ tava yidaṃ, annena pānena upetarūpaṃ;</p>
<p class="gathalast">Atha kissa vādassa jigucchamāno, akāmako dānamimaṃ dadāsī’’ti.</p>
<p class="bodytext">Tattha <span class="bld">bhikkha</span>nti bhikkhāya carantānaṃ bhikkhañca sampādetvā dadāsi. <span class="bld">Opānabhūtaṃvā</span>ti catumahāpathe khatasādhāraṇapokkharaṇī viya.</p>
<p class="bodytext">Tato maṇḍabyo attano ajjhāsayaṃ kathento sattamaṃ gāthamāha –</p>
<p class="hangnum"><a name="para68"></a><span class="paranum">68</span>.</p>
<p class="gatha1"> ‘‘Pitaro ca me āsuṃ pitāmahā ca, saddhā ahuṃ dānapatī vadaññū;</p>
<p class="gatha2">Taṃ kullavattaṃ anuvattamāno, māhaṃ kule antimagandhano ahuṃ;</p>
<p class="gathalast">Etassa vādassa jigucchamāno, akāmako dānamimaṃ dadāmī’’ti.</p>
<p class="bodytext">Tattha ‘‘āsu’’nti padassa ‘‘saddhā’’ti iminā sambandho, saddhā ahesunti attho. <span class="bld">Ahu</span>nti saddhā hutvā tato uttari dānajeṭṭhakā ceva ‘‘detha karothā’’ti vuttavacanassa atthajānanakā ca ahesuṃ. <span class="bld">Taṃ kullavatta</span>nti taṃ kulavattaṃ, aṭṭhakathāyaṃ pana ayameva pāṭho. <span class="bld">Māhaṃ kule antimagandhano ahu</span>nti ‘‘ahaṃ attano kule sabbapacchimako ceva kulapalāpo ca mā ahu’’nti sallakkhetvā etaṃ ‘‘kulaantimo kulapalāpo’’ti vādaṃ jigucchamāno dānaṃ anicchantopi idaṃ dānaṃ dadāmīti dīpeti.</p>
<p class="bodytext">Evañca pana vatvā maṇḍabyo attano bhariyaṃ pucchamāno aṭṭhamaṃ gāthamāha –</p>
<p class="hangnum"><a name="para69"></a><span class="paranum">69</span>.</p>
<p class="gatha1"> ‘‘Dahariṃ <a name="V4.0032"></a><a name="P4.0035"></a><a name="M4.0035"></a> kumāriṃ asamatthapaññaṃ, yaṃ tānayiṃ ñātikulā sugatte;</p>
<p class="gatha2">Na cāpi me appiyataṃ avedi, aññatra kāmā paricārayantā;</p>
<p class="gathalast">Atha kena vaṇṇena mayā te bhoti, saṃvāsadhammo ahu evarūpo’’ti.</p>
<p class="bodytext">Tattha <span class="bld">asamatthapañña</span>nti kuṭumbaṃ vicāretuṃ appaṭibalapaññaṃ atitaruṇiññeva samānaṃ. <span class="bld">Yaṃ tānayi</span>nti yaṃ taṃ ānayiṃ, ahaṃ daharimeva samānaṃ taṃ ñātikulato ānesinti vuttaṃ hoti. <span class="bld">Aññatra kāmā paricārayantā</span>ti ettakaṃ kālaṃ vinā kāmena anicchāya maṃ paricārayantāpi attano appiyataṃ maṃ na jānāpesi, sampiyāyamānarūpāva paricari. <span class="bld">Kena vaṇṇenā</span>ti kena kāraṇena. <span class="bld">Bhotī</span>ti taṃ ālapati. <span class="bld">Evarūpo</span>ti āsīvisasamānapaṭikūlabhāvena mayā saddhiṃ tava saṃvāsadhammo evarūpo piyasaṃvāso viya kathaṃ jātoti.</p>
<p class="bodytext">Athassa sā kathentī navamaṃ gāthamāha –</p>
<p class="hangnum"><a name="para70"></a><span class="paranum">70</span>.</p>
<p class="gatha1"> ‘‘Ārā dūre nayidha kadāci atthi, paramparā nāma kule imasmiṃ;</p>
<p class="gatha2">Taṃ kullavattaṃ anuvattamānā, māhaṃ kule antimagandhinī ahuṃ;</p>
<p class="gathalast">Etassa vādassa jigucchamānā, akāmikā paddhacarāmhi tuyha’’nti.</p>
<p class="bodytext">Tattha <span class="bld">ārā dūre</span>ti aññamaññavevacanaṃ. Atidūreti vā dassentī evamāha. <span class="bld">Idhā</span>ti nipātamattaṃ, na kadācīti attho. <span class="bld">Paramparā</span>ti purisaparamparā. Idaṃ vuttaṃ hoti – sāmi, imasmiṃ amhākaṃ ñātikule dūrato paṭṭhāya yāva sattamā kulaparivaṭṭā purisaparamparā nāma na kadāci atthi, ekitthiyāpi sāmikaṃ chaḍḍetvā añño puriso gahitapubbo nāma natthīti. <span class="bld">Taṃ kullavatta</span>nti ahampi taṃ kulavattaṃ kulapaveṇiṃ anuvattamānā attano kule pacchimikā palālabhūtā mā ahunti sallakkhetvā etaṃ kulaantimā <a name="M4.0036"></a> kulagandhinīti vādaṃ jigucchamānā akāmikāpi tuyhaṃ paddhacarāmhi veyyāvaccakārikā pādaparicārikā jātāmhīti.</p>
<p class="bodytext">Evañca <a name="P4.0036"></a> pana vatvā ‘‘mayā sāmikassa santike abhāsitapubbaṃ guyhaṃ bhāsitaṃ, kujjheyyapi me ayaṃ, amhākaṃ kulūpakatāpasassa sammukheyeva khamāpessāmī’’ti cintetvā khamāpentī dasamaṃ gāthamāha –</p>
<p class="hangnum"><a name="para71"></a><span class="paranum">71</span>.</p>
<p class="gatha1"> ‘‘Maṇḍabya <a name="V4.0033"></a> bhāsiṃ yamabhāsaneyyaṃ, taṃ khamyataṃ puttakahetu majja;</p>
<p class="gathalast">Puttapemā na idha paratthi kiñci, so no ayaṃ jīvati yaññadatto’’ti.</p>
<p class="bodytext">Tattha <span class="bld">taṃ khamyata</span>nti taṃ khamayatu. <span class="bld">Puttakahetu majjā</span>ti taṃ mama bhāsitaṃ ajja imassa puttassa hetu khamayatu. <span class="bld">So no aya</span>nti yassa puttassa kāraṇā mayā etaṃ bhāsitaṃ, so no putto jīvati, imassa jīvitalābhabhāvena me khama sāmi, ajjato paṭṭhāya tava vasavattinī bhavissāmīti.</p>
<p class="bodytext">Atha naṃ maṇḍabyo ‘‘uṭṭhehi bhadde, khamāmi te, ito pana paṭṭhāya mā pharusacittā ahosi, ahampi te appiyaṃ na karissāmī’’ti āha. Bodhisatto maṇḍabyaṃ āha – ‘‘āvuso, tayā dussaṅgharaṃ dhanaṃ saṅgharitvā kammañca phalañca asaddahitvā dānaṃ dadantena ayuttaṃ kataṃ, ito paṭṭhāya dānaṃ saddahitvā dehī’’ti. So ‘‘sādhū’’ti sampaṭicchitvā bodhisattaṃ āha – ‘‘bhante, tayā amhākaṃ dakkhiṇeyyabhāve ṭhatvā anabhiratena brahmacariyaṃ carantena ayuttaṃ kataṃ, ito paṭṭhāya idāni yathā tayi katakārā mahapphalā honti, evaṃ cittaṃ pasādetvā suddhacitto abhirato hutvā brahmacariyaṃ carāhī’’ti. Te mahāsattaṃ vanditvā uṭṭhāya agamaṃsu. Tato paṭṭhāya bhariyā sāmike sasnehā ahosi, maṇḍabyo pasannacitto saddhāya dānaṃ adāsi. Bodhisatto anabhiratiṃ vinodetvā jhānābhiññaṃ uppādetvā brahmalokaparāyaṇo ahosi.</p>
<p class="bodytext">Satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne ukkaṇṭhito bhikkhu sotāpattiphale patiṭṭhahi<a name="M4.0037"></a>. Tadā maṇḍabyo ānando ahosi, bhariyā <a name="P4.0037"></a> visākhā, putto rāhulo, āṇimaṇḍabyo sāriputto, kaṇhadīpāyano pana ahameva ahosinti.</p>
<p class="centered">Kaṇhadīpāyanajātakavaṇṇanā chaṭṭhā.</p>
<p class="hangnum"> </p>
<p class="bodytext"> [445] 7. Nigrodhajātakavaṇṇanā</p>
<p class="bodytext"><span class="bld">Na vāhametaṃ jānāmī</span>ti idaṃ satthā veḷuvane viharanto devadattaṃ ārabbha kathesi. Ekadivasañhi bhikkhū tena ‘‘āvuso devadatta, satthā tava bahūpakāro, tvañhi satthāraṃ nissāya pabbajjaṃ labhi upasampadaṃ labhi, tepiṭakaṃ buddhavacanaṃ uggaṇhi, jhānaṃ uppādesi, lābhasakkāropi <a name="V4.0034"></a> te dasabalasseva santako’’ti bhikkhūhi vutte tiṇasalākaṃ ukkhipitvā ‘‘ettakampi samaṇena gotamena mayhaṃ kataṃ guṇaṃ na passāmī’’ti vutte dhammasabhāyaṃ kathaṃ samuṭṭhāpesuṃ. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva, pubbepi devadatto akataññū mittadubbhī’’ti vatvā tehi yācito atītaṃ āhari.</p>
<p class="bodytext">Atīte rājagahe magadhamahārājā nāma rajjaṃ kāresi. Tadā rājagahaseṭṭhi attano puttassa janapadaseṭṭhino dhītaraṃ ānesi, sā vañjhā ahosi. Athassā aparabhāge sakkāro parihāyi. ‘‘Amhākaṃ puttassa gehe vañjhitthiyā vasantiyā kathaṃ kulavaṃso vaḍḍhissatī’’ti yathā sā suṇāti, evampi kathaṃ samuṭṭhāpenti. Sā taṃ sutvā ‘‘hotu gabbhiniālayaṃ katvā ete vañcessāmī’’ti cintetvā attano atthacārikaṃ dhātiṃ āha ‘‘amma, gabbhiniyo nāma kiñca kiñca karontī’’ti gabbhiniparihāraṃ pucchitvā utunikāle paṭicchādetvā ambilādirucikā hutvā hatthapādānaṃ uddhumāyanakāle hatthapādapiṭṭhiyo koṭṭāpetvā bahalaṃ kāresi, divase divasepi pilotikāveṭhanena ca udaravaḍḍhanaṃ vaḍḍhesi, thanamukhāni kāḷāni kāresi, sarīrakiccaṃ karontīpi aññatra tassā dhātiyā aññesaṃ sammukhaṭṭhāne na karoti. Sāmikopissā gabbhaparihāraṃ adāsi. Evaṃ nava māse vasitvā ‘‘idāni janapade pitu gharaṃ gantvā vijāyissāmī’’ti sasure āpucchitvā rathamāruhitvā mahantena parivārena <a name="P4.0038"></a> rājagahā nikkhamitvā <a name="M4.0038"></a> maggaṃ paṭipajji. Tassā pana purato eko sattho gacchati. Satthena vasitvā gataṭṭhānaṃ esā pātarāsakāle pāpuṇāti.</p>
<p class="bodytext">Athekadivasaṃ tasmiṃ satthe ekā duggatitthī rattiyā ekasmiṃ nigrodhamūle puttaṃ vijāyitvā pātova satthe gacchante ‘‘ahaṃ vinā satthena gantuṃ na sakkhissāmi, sakkā kho pana jīvantiyā puttaṃ labhitu’’nti nigrodhamūlajāle jalābuñceva gabbhamalañca attharitvā puttaṃ chaṭṭetvā agamāsi. Dārakassapi devatā ārakkhaṃ gaṇhiṃsu. So hi na yo vā so vā, bodhisattoyeva. So pana tadā tādisaṃ paṭisandhiṃ gaṇhi. Itarā pātarāsakāle taṃ ṭhānaṃ patvā ‘‘sarīrakiccaṃ karissāmī’’ti tāya dhātiyā saddhiṃ nigrodhamūlaṃ gatā suvaṇṇavaṇṇaṃ dārakaṃ disvā ‘‘amma, nipphannaṃ no kicca’’nti pilotikāyo apanetvā ucchaṅgapadesaṃ lohitena ca gabbhamalena ca makkhetvā attano gabbhavuṭṭhānaṃ ārocesi. Tāvadeva naṃ sāṇiyā parikkhipitvā haṭṭhatuṭṭho saparijano rājagahaṃ paṇṇaṃ pesesi. Athassā sassusasurā vijātakālato paṭṭhāya ‘‘pitu kule kiṃ karissati, idheva āgacchatū’’ti pesayiṃsu. Sā paṭinivattitvā <a name="V4.0035"></a> rājagahameva pāvisi. Tattha taṃ sampaṭicchitvā dārakassa nāmaṃ karontā nigrodhamūle jātattā ‘‘nigrodhakumāro’’ti nāmaṃ kariṃsu. Taṃ divasaññeva anuseṭṭhisuṇisāpi vijāyanatthāya kulagharaṃ gacchantī antarāmagge ekissā rukkhasākhāya heṭṭhā puttaṃ vijāyi, tassa ‘‘sākhakumāro’’ti nāmaṃ kariṃsu. Taṃ divasaññeva seṭṭhiṃ nissāya vasantassa tunnakārassa bhariyāpi pilotikantare puttaṃ vijāyi, tassa ‘‘pottiko’’ti nāmaṃ kariṃsu.</p>
<p class="bodytext">Mahāseṭṭhi ubhopi te dārake ‘‘nigrodhakumārassa jātadivasaññeva jātā’’ti āṇāpetvā teneva saddhiṃ saṃvaḍḍhesi. Te ekato vaḍḍhitvā vayappattā takkasilaṃ gantvā sippaṃ uggaṇhiṃsu. Ubhopi seṭṭhiputtā ācariyassa dve sahassāni adaṃsu. Nigrodhakumāro <a name="P4.0039"></a> pottikassa attano santike sippaṃ paṭṭhapesi. Te nipphannasippā ācariyaṃ āpucchitvā nikkhantā ‘‘janapadacārikaṃ carissāmā’’ti anupubbena bārāṇasiṃ patvā ekasmiṃ rukkhamūle nipajjiṃsu. Tadā bārāṇasirañño kālakatassa sattamo divaso, ‘‘sve phussarathaṃ yojessāmā’’ti nagare bheriṃ carāpesuṃ. Tesupi sahāyesu rukkhamūle nipajjitvā niddāyantesu pottiko <a name="M4.0039"></a> paccūsakāle uṭṭhāya nigrodhakumārassa pāde parimajjanto nisīdi. Tasmiṃ rukkhe vutthakukkuṭesu uparikukkuṭo heṭṭhākukkuṭassa sarīre vaccaṃ pātesi. Atha naṃ so ‘‘kenetaṃ pātita’’nti āha. ‘‘Samma, mā kujjhi, mayā ajānantena pātita’’nti āha. ‘‘Are, tvaṃ mama sarīraṃ attano vaccaṭṭhānaṃ maññasi, kiṃ mama pamāṇaṃ na jānāsī’’ti. Atha naṃ itaro ‘‘are tvaṃ ‘ajānantena me kata’nti vuttepi kujjhasiyeva, kiṃ pana te pamāṇa’’nti āha. ‘‘Yo maṃ māretvā maṃsaṃ khādati, so pātova sahassaṃ labhati, tasmā ahaṃ mānaṃ karomī’’ti. Atha naṃ itaro ‘‘are ettakamattena tvaṃ mānaṃ karosi, maṃ pana māretvā yo thūlamaṃsaṃ khādati, so pātova rājā hoti, yo majjhimamaṃsaṃ khādati, so senāpati, yo aṭṭhinissitaṃ khādati, so bhaṇḍāgāriko hotī’’ti āha.</p>
<p class="bodytext">Pottiko tesaṃ kathaṃ sutvā ‘‘kiṃ no sahassena, rajjameva vara’’nti saṇikaṃ rukkhaṃ abhiruhitvā uparisayitakukkuṭaṃ gahetvā māretvā aṅgāre pacitvā thūlamaṃsaṃ nigrodhassa adāsi, majjhimamaṃsaṃ sākhassa adāsi, aṭṭhimaṃsaṃ attanā khādi. Khāditvā pana ‘‘samma nigrodha, tvaṃ ajja rājā bhavissasi, samma sākha, tvaṃ senāpati bhavissasi, ahaṃ pana bhaṇḍāgāriko bhavissāmī’’ti vatvā ‘‘kathaṃ jānāsī’’ti puṭṭho taṃ pavattiṃ ārocesi. Te tayopi janā pātarāsavelāya bārāṇasiṃ pavisitvā ekassa brāhmaṇassa gehe sappisakkarayuttaṃ pāyāsaṃ bhuñjitvā nagarā nikkhamitvā uyyānaṃ <a name="P4.0040"></a> pavisiṃsu. Nigrodhakumāro silāpaṭṭe nipajji<a name="V4.0036"></a>, itare dve bahi nipajjiṃsu. Tasmiṃ samaye pañca rājakakudhabhaṇḍāni anto ṭhapetvā phussarathaṃ vissajjesuṃ. Tattha vitthārakathā <span class="bld">mahājanakajātake</span> (jā. 2.22.123 ādayo) āvi bhavissati. Phussaratho uyyānaṃ gantvā nivattitvā ārohanasajjo hutvā aṭṭhāsi. Purohito ‘‘uyyāne puññavatā sattena bhavitabba’’nti uyyānaṃ pavisitvā kumāraṃ disvā pādantato sāṭakaṃ apanetvā pādesu lakkhaṇāni upadhāretvā ‘‘tiṭṭhatu bārāṇasiyaṃ rajjaṃ, sakalajambudīpassa adhipatirājā bhavituṃ yutto’’ti sabbatālāvacare paggaṇhāpesi. Nigrodhakumāro pabujjhitvā mukhato sāṭakaṃ apanetvā mahājanaṃ oloketvā parivattitvā nipanno thokaṃ vītināmetvā silāpaṭṭe pallaṅkena nisīdi. Atha <a name="M4.0040"></a> naṃ purohito jaṇṇunā patiṭṭhāya ‘‘rajjaṃ te deva pāpuṇātī’’ti vatvā ‘‘‘sādhū’’ti vutte tattheva ratanarāsimhi ṭhapetvā abhisiñci. So rajjaṃ patvā sākhassa senāpatiṭṭhānaṃ datvā mahantena sakkārena nagaraṃ pāvisi, pottikopi tehi saddhiññeva agamāsi. Tato paṭṭhāya mahāsatto bārāṇasiyaṃ dhammena rajjaṃ kāresi.</p>
<p class="bodytext">So ekadivasaṃ mātāpitūnaṃ saritvā sākhaṃ āha – ‘‘samma, na sakkā mātāpitūhi vinā vattituṃ, mahantena parivārena gantvā mātāpitaro no ānehī’’ti. Sākho ‘‘na me tattha gamanakammaṃ atthī’’ti paṭikkhipi. Tato pottikaṃ āṇāpesi. So ‘‘sādhū’’ti tattha gantvā nigrodhassa mātāpitaro ‘‘putto vo rajje patiṭṭhito, etha gacchāmā’’ti āha. Te ‘‘atthi no tāva vibhavamattaṃ, alaṃ tattha gamanenā’’ti paṭikkhipiṃsu. Sākhassapi mātāpitaro avoca, tepi na icchiṃsu. Attano mātāpitaro avoca, ‘‘mayaṃ tāta tunnakārakammena jīvissāma ala’’nti paṭikkhipiṃsu. So tesaṃ manaṃ alabhitvā bārāṇasimeva paccāgantvā ‘‘senāpatissa ghare maggakilamathaṃ vinodetvā pacchā nigrodhasahāyaṃ passissāmī’’ti cintetvā tassa nivesanadvāraṃ gantvā ‘‘sahāyo kira <a name="P4.0041"></a> te pottiko nāma āgatoti senāpatissa ārocehī’’ti dovārikaṃ āha, so tathā akāsi. Sākho pana ‘‘ayaṃ mayhaṃ rajjaṃ adatvā sahāyanigrodhassa adāsī’’ti tasmiṃ veraṃ bandhi. So taṃ kathaṃ sutvāva kuddho āgantvā ‘‘ko imassa sahāyo ummattako dāsiputto, gaṇhatha na’’nti vatvā hatthapādajaṇṇukapparehi koṭṭāpetvā gīvāyaṃ gāhāpetvā nīharāpesi.</p>
<p class="bodytext">So cintesi ‘‘sākho mama santikā senāpatiṭṭhānaṃ labhitvā akataññū mittadubbhī, maṃ koṭṭāpetvā nīharāpesi, nigrodho pana paṇḍito kataññū sappuriso, tasseva santikaṃ gamissāmī’’ti. So rājadvāraṃ gantvā ‘‘deva, pottiko kira nāma te sahāyo dvāre ṭhito’’ti <a name="V4.0037"></a> rañño ārocāpesi. Rājā pakkosāpetvā taṃ āgacchantaṃ disvā āsanā vuṭṭhāya paccuggantvā paṭisanthāraṃ katvā massukammādīni kārāpetvā sabbālaṅkārapaṭimaṇḍitena paribhuttanānaggarasabhojanena tena saddhiṃ sukhanisinno mātāpitūnaṃ pavattiṃ pucchitvā anāgamanabhāvaṃ suṇi. Sākhopi ‘‘pottiko maṃ rañño santike paribhindeyya<a name="M4.0041"></a>, mayi pana gate kiñci vattuṃ na sakkhissatī’’ti tattheva agamāsi. Pottiko tassa santikeyeva rājānaṃ āmantetvā ‘‘deva, ahaṃ maggakilanto ‘sākhassa gehaṃ gantvā vissamitvā idhāgamissāmī’ti agamiṃ. Atha maṃ sākho ‘nāhaṃ taṃ jānāmī’ti vatvā koṭṭāpetvā gīvāyaṃ gāhāpetvā nīharāpesīti saddaheyyāsi tvaṃ eta’’nti vatvā tisso gāthā abhāsi –</p>
<p class="hangnum"><a name="para72"></a><span class="paranum">72</span>.</p>
<p class="gatha1"> ‘‘Na vāhametaṃ jānāmi, ko vāyaṃ kassa vāti vā;</p>
<p class="gathalast">Yathā sākho vadi eva, nigrodha kinti maññasi.</p>
<p class="hangnum"><a name="para73"></a><span class="paranum">73</span>.</p>
<p class="gatha1"> ‘‘Tato galavinītena, purisā nīhariṃsu maṃ;</p>
<p class="gathalast">Datvā mukhapahārāni, sākhassa vacanaṃkarā.</p>
<p class="hangnum"><a name="para74"></a><span class="paranum">74</span>.</p>
<p class="gatha1"> ‘‘Etādisaṃ dummatinā, akataññuna dubbhinā;</p>
<p class="gathalast">Kataṃ anariyaṃ sākhena, sakhinā te janādhipā’’ti.</p>
<p class="bodytext">Tattha <a name="P4.0042"></a> <span class="bld">kinti maññasī</span>ti yathā maṃ sākho acari, kiṃ tvampi evameva maññasi, udāhu aññathā maññasi, maṃ sākho evaṃ vadeyyāti saddahasi, taṃ na saddahasīti adhippāyo. <span class="bld">Galavinītenā</span>ti galaggāhena. <span class="bld">Dubbhinā</span>ti mittadubbhinā.</p>
<p class="bodytext">Taṃ sutvā nigrodho catasso gāthā abhāsi –</p>
<p class="hangnum"><a name="para75"></a><span class="paranum">75</span>.</p>
<p class="gatha1"> ‘‘Na vāhametaṃ jānāmi, napi me koci saṃsati;</p>
<p class="gathalast">Yaṃ me tvaṃ samma akkhāsi, sākhena kāraṇaṃ kataṃ.</p>
<p class="hangnum"><a name="para76"></a><span class="paranum">76</span>.</p>
<p class="gatha1"> ‘‘Sakhīnaṃ sājīvakaro, mama sākhassa cūbhayaṃ;</p>
<p class="gatha2">Tvaṃ nosissariyaṃ dātā, manussesu mahantataṃ;</p>
<p class="gathalast">Tayāmā labbhitā iddhī, ettha me natthi saṃsayo.</p>
<p class="hangnum"><a name="para77"></a><span class="paranum">77</span>.</p>
<p class="gatha1"> ‘‘Yathāpi <a name="V4.0038"></a> bījamaggimhi, ḍayhati na virūhati;</p>
<p class="gathalast">Evaṃ kataṃ asappurise, nassati na virūhati.</p>
<p class="hangnum"><a name="para78"></a><span class="paranum">78</span>.</p>
<p class="gatha1"> ‘‘Kataññumhi ca posamhi, sīlavante ariyavuttine;</p>
<p class="gathalast">Sukhette viya bījāni, kataṃ tamhi na nassatī’’ti.</p>
<p class="bodytext">Tattha <a name="M4.0042"></a> <span class="bld">saṃsatī</span>ti ācikkhati. <span class="bld">Kāraṇaṃ kata</span>nti ākaḍḍhanavikaḍḍhanapothanakoṭṭanasaṅkhātaṃ kāraṇaṃ katanti attho. <span class="bld">Sakhīnaṃ sājīvakaro</span>ti samma, pottika tvaṃ sahāyakānaṃ suājīvakaro jīvikāya uppādetā. <span class="bld">Mama sākhassa cūbhaya</span>nti mayhañca sākhassa ca ubhinnampi sakhīnanti attho. <span class="bld">Tvaṃ nosissariya</span>nti tvaṃ no asi issariyaṃ dātā, tava santikā imā sampattī amhehi laddhā. <span class="bld">Mahantata</span>nti mahantabhāvaṃ.</p>
<p class="bodytext">Evañca pana vatvā ettakaṃ kathente nigrodhe sākho tattheva aṭṭhāsi. Atha naṃ rājā ‘‘sākha imaṃ pottikaṃ sañjānāsī’’ti pucchi. So tuṇhī ahosi. Athassa rājā daṇḍaṃ āṇāpento aṭṭhamaṃ gāthamāha –</p>
<p class="hangnum"><a name="para79"></a><span class="paranum">79</span>.</p>
<p class="gatha1"> ‘‘Imaṃ jammaṃ nekatikaṃ, asappurisacintakaṃ;</p>
<p class="gathalast">Hanantu sākhaṃ sattīhi, nāssa icchāmi jīvita’’nti.</p>
<p class="bodytext">Tattha <span class="bld">jamma</span>nti lāmakaṃ. <span class="bld">Nekatika</span>nti vañcakaṃ.</p>
<p class="bodytext">Taṃ sutvā pottiko ‘‘mā esa bālo maṃ nissāya nassatū’’ti cintetvā navamaṃ gāthamāha –</p>
<p class="hangnum"><a name="para80"></a><span class="paranum">80</span>.</p>
<p class="gatha1"> ‘‘Khamatassa <a name="P4.0043"></a> mahārāja, pāṇā na paṭiānayā;</p>
<p class="gathalast">Khama deva asappurisassa, nāssa icchāmahaṃ vadha’’nti.</p>
<p class="bodytext">Tattha <span class="bld">khamatassā</span>ti khamataṃ assa, etassa asappurisassa khamathāti attho. <span class="bld">Na paṭiānayā</span>ti matassa nāma pāṇā paṭiānetuṃ na sakkā.</p>
<p class="bodytext">Rājā tassa vacanaṃ sutvā sākhassa khami, senāpatiṭṭhānampi pottikasseva dātukāmo ahosi<a name="V4.0039"></a>, so pana na icchi. Athassa sabbasenānīnaṃ vicāraṇārahaṃ bhaṇḍāgārikaṭṭhānaṃ nāma adāsi. Pubbe kiretaṃ ṭhānantaraṃ nāhosi, tato paṭṭhāya jātaṃ. Aparabhāge pottiko bhaṇḍāgāriko puttadhītāhi vaḍḍhamāno attano puttadhītānaṃ ovādavasena osānagāthamāha –</p>
<p class="hangnum"><a name="para81"></a><span class="paranum">81</span>.</p>
<p class="gatha1"> ‘‘Nigrodhameva seveyya, na sākhamupasaṃvase;</p>
<p class="gathalast">Nigrodhasmiṃ mataṃ seyyo, yañce sākhasmi jīvita’’nti.</p>
<p class="bodytext">Satthā <a name="M4.0043"></a> imaṃ dhammadesanaṃ āharitvā ‘‘evaṃ, bhikkhave, devadatto pubbepi akataññūyevā’’ti vatvā jātakaṃ samodhānesi – ‘‘tadā sākho devadatto ahosi, pottiko ānando, nigrodho pana ahameva ahosi’’nti.</p>
<p class="centered">Nigrodhajātakavaṇṇanā sattamā.</p>
<p class="hangnum"> </p>
<p class="bodytext"> [446] 8. Takkalajātakavaṇṇanā</p>
<p class="bodytext"><span class="bld">Na takkalā santi na āluvānī</span>ti idaṃ satthā jetavane viharanto ekaṃ pituposakaṃ upāsakaṃ ārabbha kathesi. So kira daliddakule paccājāto mātari kālakatāya pātova uṭṭhāya dantakaṭṭhamukhodakadānādīni karonto bhatiṃ vā kasiṃ vā katvā laddhavibhavānurūpena yāgubhattādīni sampādetvā pitaraṃ posesi. Atha naṃ pitā āha – ‘‘tāta, tvaṃ ekakova anto ca bahi ca kattabbaṃ karosi, ekaṃ te kuladārikaṃ ānessāmi, sā te gehe kattabbaṃ karissatī’’ti. ‘‘Tāta, itthiyo nāma gharaṃ āgatā neva mayhaṃ, na tumhākaṃ cittasukhaṃ karissanti, mā evarūpaṃ cintayittha, ahaṃ yāvajīvaṃ tumhe posetvā tumhākaṃ <a name="P4.0044"></a> accayena jānissāmī’’ti. Athassa pitā anicchamānasseva ekaṃ kumārikaṃ ānesi. Sā sasurassa ca sāmikassa ca upakārikā ahosi nīcavutti. Sāmikopissā ‘‘mama pitu upakārikā’’ti tussitvā laddhaṃ laddhaṃ manāpaṃ āharitvā deti, sāpi taṃ sasurasseva upanāmesi. Sā aparabhāge cintesi ‘‘mayhaṃ sāmiko laddhaṃ laddhaṃ pitu adatvā mayhameva deti, addhā pitari nisneho jāto, imaṃ mahallakaṃ ekenupāyena mama sāmikassa paṭikkūlaṃ katvā gehā nikkaḍḍhāpessāmī’’ti.</p>
<p class="bodytext">Sā tato paṭṭhāya udakaṃ atisītaṃ vā accuṇhaṃ vā, āhāraṃ atiloṇaṃ vā aloṇaṃ vā<a name="V4.0040"></a>, bhattaṃ uttaṇḍulaṃ vā atikilinnaṃ vāti evamādīni tassa kodhuppattikāraṇāni katvā tasmiṃ kujjhante ‘‘ko imaṃ mahallakaṃ upaṭṭhātuṃ sakkhissatī’’ti pharusāni vatvā kalahaṃ vaḍḍhesi. Tattha tattha kheḷapiṇḍādīni chaḍḍetvāpi sāmikaṃ ujjhāpesi ‘‘passa pitu kammaṃ, ‘idañcidañca mā karī’ti vutte kujjhati, imasmiṃ gehe pitaraṃ vā vasāpehi maṃ vā’’ti. Atha naṃ so ‘‘bhadde, tvaṃ daharā yattha katthaci jīvituṃ sakkhissasi, mayhaṃ <a name="M4.0044"></a> pitā mahallako, tvaṃ tassa asahantī imamhā gehā nikkhamā’’ti āha. Sā bhītā ‘‘ito paṭṭhāya evaṃ na karissāmī’’ti sasurassa pādesu patitvā khamāpetvā pakatiniyāmeneva paṭijaggituṃ ārabhi. Atha so upāsako purimadivasesu tāya ubbāḷho satthu santikaṃ dhammassavanāya agantvā tassā pakatiyā patiṭṭhitakāle agamāsi. Atha naṃ satthā ‘‘kiṃ, upāsaka, sattaṭṭha divasāni dhammassavanāya nāgatosī’’ti pucchi. So taṃ kāraṇaṃ kathesi. Satthā ‘‘idāni tāva tassā kathaṃ aggahetvā pitaraṃ na nīharāpesi, pubbe pana etissā kathaṃ gahetvā pitaraṃ āmakasusānaṃ netvā āvāṭaṃ khaṇitvā tattha naṃ pakkhipitvā māraṇakāle ahaṃ sattavassiko hutvā mātāpitūnaṃ guṇaṃ kathetvā pitughātakakammā nivāresiṃ, tadā tvaṃ mama kathaṃ sutvā tava pitaraṃ yāvajīvaṃ paṭijaggitvā saggaparāyaṇo jāto, svāyaṃ mayā dinno ovādo bhavantaragatampi na vijahati, iminā kāraṇena tassā kathaṃ aggahetvā idāni tayā pitā na nīhaṭo’’ti vatvā tena yācito atītaṃ āhari.</p>
<p class="bodytext">Atīte bārāṇasiyaṃ brahmadatte rajjaṃ kārente aññatarasmiṃ kāsigāme ekassa kulassa ghare ekaputtako ahosi nāmena saviṭṭhako nāma. So mātāpitaro paṭijagganto <a name="P4.0045"></a> aparabhāge mātari kālakatāya pitaraṃ posesīti sabbaṃ vatthu paccuppannavatthuniyāmeneva kathetabbaṃ. Ayaṃ panettha viseso. Tadā sā itthī ‘‘passa pitu kammaṃ, ‘idañcidañca mā karī’ti vutte kujjhatī’’ti vatvā ‘‘sāmi, pitā te caṇḍo pharuso niccaṃ kalahaṃ karoti, jarājiṇṇo byādhipīḷito na cirasseva marissati, ahañca etena saddhiṃ ekagehe vasituṃ na sakkomi, sayampesa katipāhena marissatiyeva, tvaṃ etaṃ āmakasusānaṃ netvā āvāṭaṃ khaṇitvā tattha naṃ pakkhipitvā kuddālena sīsaṃ chinditvā jīvitakkhayaṃ pāpetvā upari paṃsunā chādetvā āgacchāhī’’ti āha. So tāya punappunaṃ vuccamāno ‘‘bhadde, purisamāraṇaṃ nāma bhāriyaṃ, kathaṃ naṃ māressāmī’’ti āha. ‘‘Ahaṃ te upāyaṃ ācikkhissāmī’’ti. ‘‘Ācikkha tāvā’’ti. ‘‘Sāmi, tvaṃ paccūsakāle pitu nisinnaṭṭhānaṃ gantvā yathā sabbe suṇanti, evaṃ mahāsaddaṃ katvā ‘tāta, asukagāme tumhākaṃ uddhāraṇako <a name="M4.0045"></a> atthi, mayi gate na deti, tumhākaṃ accayena na dassateva, sve yānake nisīditvā pātova gacchissāmā’ti vatvā tena vuttavelāyameva <a name="V4.0041"></a> uṭṭhāya yānakaṃ yojetvā tattha nisīdāpetvā āmakasusānaṃ netvā āvāṭaṃ khaṇitvā corehi acchinnasaddaṃ katvā māretvā āvāṭe pakkhipitvā sīsaṃ chinditvā nhāyitvā āgacchā’’ti.</p>
<p class="bodytext">Saviṭṭhako ‘‘atthesa upāyo’’ti tassā vacanaṃ sampaṭicchitvā yānakaṃ gamanasajjaṃ akāsi. Tassa paneko sattavassiko putto atthi paṇḍito byatto. So mātu vacanaṃ sutvā ‘‘mayhaṃ mātā pāpadhammā pitaraṃ me pitughātakammaṃ kāreti, ahaṃ imassa pitughātakammaṃ kātuṃ na dassāmī’’ti saṇikaṃ gantvā ayyakena saddhiṃ nipajji. Saviṭṭhakopi itarāya vuttavelāya yānakaṃ yojetvā ‘‘ehi, tāta, uddhāraṃ sodhessāmā’’ti pitaraṃ yānake nisīdāpesi. Kumāropi paṭhamataraṃ yānakaṃ abhiruhi. Saviṭṭhako taṃ <a name="P4.0046"></a> nivāretuṃ asakkonto teneva saddhiṃ āmakasusānaṃ gantvā pitarañca kumārakena saddhiṃ ekamante ṭhapetvā sayaṃ otaritvā kuddālapiṭakaṃ ādāya ekasmiṃ paṭicchannaṭṭhāne caturassāvāṭaṃ khaṇituṃ ārabhi. Kumārako otaritvā tassa santikaṃ gantvā ajānanto viya kathaṃ samuṭṭhāpetvā paṭhamaṃ gāthamāha –</p>
<p class="hangnum"><a name="para82"></a><span class="paranum">82</span>.</p>
<p class="gatha1"> ‘‘Na takkalā santi na āluvāni, na biḷāliyo na kaḷambāni tāta;</p>
<p class="gathalast">Eko araññamhi susānamajjhe, kimatthiko tāta khaṇāsi kāsu’’nti.</p>
<p class="bodytext">Tattha <span class="bld">na takkalā santī</span>ti piṇḍālukandā na santi. <span class="bld">Āluvānī</span>ti āluvakandā. <span class="bld">Biḷāliyo</span>ti biḷārivallikandā. <span class="bld">Kaḷambānī</span>ti tālakandā.</p>
<p class="bodytext">Athassa pitā dutiyaṃ gāthamāha –</p>
<p class="hangnum"><a name="para83"></a><span class="paranum">83</span>.</p>
<p class="gatha1"> ‘‘Pitāmaho tāta sudubbalo te, anekabyādhīhi dukhena phuṭṭho;</p>
<p class="gathalast">Tamajjahaṃ nikhaṇissāmi sobbhe, na hissa taṃ jīvitaṃ rocayāmī’’ti.</p>
<p class="bodytext">Tattha <a name="M4.0046"></a> <span class="bld">anekabyādhīhī</span>ti anekehi byādhīhi uppannena dukkhena phuṭṭho. <span class="bld">Na hissa ta</span>nti ahañhi tassa tava pitāmahassa taṃ dujjīvitaṃ na icchāmi, ‘‘evarūpā jīvitā maraṇamevassa vara’’nti maññamāno taṃ sobbhe nikhaṇissāmīti.</p>
<p class="bodytext">Taṃ sutvā kumāro upaḍḍhaṃ gāthamāha –</p>
<p class="hangnum"><a name="para84"></a><span class="paranum">84</span>.</p>
<p class="gatha1"> ‘‘Saṅkappametaṃ <a name="V4.0042"></a> paṭiladdha pāpakaṃ, accāhitaṃ kamma karosi ludda’’nti.</p>
<p class="bodytext">Tassattho – tāta, tvaṃ ‘‘pītaraṃ dukkhā pamocessāmī’’ti maraṇadukkhena yojento etaṃ pāpakaṃ saṅkappaṃ paṭiladdhā tassa ca saṅkappavasena hitaṃ atikkamma ṭhitattā accāhitaṃ kammaṃ karosi luddanti.</p>
<p class="bodytext">Evañca pana vatvā kumāro pitu hatthato kuddālaṃ gahetvā avidūre aññataraṃ āvāṭaṃ khaṇituṃ ārabhi. Atha naṃ pitā upasaṅkamitvā <a name="P4.0047"></a> ‘‘kasmā, tāta, āvāṭaṃ khaṇasī’’ti pucchi. So tassa kathento tatiyaṃ gāthamāha –</p>
<p class="gatha1">‘‘Mayāpi tāta paṭilacchase tuvaṃ, etādisaṃ kamma jarūpanīto;</p>
<p class="gathalast">Taṃ kullavattaṃ anuvattamāno, ahampi taṃ nikhaṇissāmi sobbhe’’ti.</p>
<p class="bodytext">Tassattho – tāta, ahampi etasmiṃ sobbhe taṃ mahallakakāle nikhaṇissāmi, iti kho tāta, mayāpi kate imasmiṃ sobbhe tuvaṃ jarūpanīto etādisaṃ kammaṃ paṭilacchase, yaṃ etaṃ tayā pavattitaṃ kulavattaṃ, taṃ anuvattamāno vayappatto bhariyāya saddhiṃ vasanto ahampi taṃ nikhaṇissāmi sobbheti.</p>
<p class="bodytext">Athassa pitā catutthaṃ gāthamāha –</p>
<p class="hangnum"><a name="para85"></a><span class="paranum">85</span>.</p>
<p class="gatha1"> ‘‘Pharusāhi vācāhi pakubbamāno, āsajja maṃ tvaṃ vadase kumāra;</p>
<p class="gathalast">Putto mamaṃ orasako samāno, ahītānukampī mama tvaṃsi puttā’’ti.</p>
<p class="bodytext">Tattha <span class="bld">pakubbamāno</span>ti abhibhavanto. <span class="bld">Āsajjā</span>ti ghaṭṭetvā.</p>
<p class="bodytext">Evaṃ <a name="M4.0047"></a> vutte paṇḍitakumārako ekaṃ paṭivacanagāthaṃ, dve udānagāthāti tisso gāthā abhāsi –</p>
<p class="hangnum"><a name="para86"></a><span class="paranum">86</span>.</p>
<p class="gatha1"> ‘‘Na tāhaṃ tāta ahitānukampī, hitānukampī te ahampi tāta;</p>
<p class="gathalast">Pāpañca taṃ kamma pakubbamānaṃ, arahāmi no vārayituṃ tato.</p>
<p class="hangnum"><a name="para87"></a><span class="paranum">87</span>.</p>
<p class="gatha1"> ‘‘Yo <a name="V4.0043"></a> mātaraṃ vā pitaraṃ saviṭṭha, adūsake hiṃsati pāpadhammo;</p>
<p class="gathalast">Kāyassa bhedā abhisamparāyaṃ, asaṃsayaṃ so nirayaṃ upeti.</p>
<p class="hangnum"><a name="para88"></a><span class="paranum">88</span>.</p>
<p class="gatha1"> ‘‘Yo mātaraṃ vā pitaraṃ saviṭṭha, annena pānena upaṭṭhahāti;</p>
<p class="gathalast">Kāyassa <a name="P4.0048"></a> bhedā abhisamparāyaṃ, asaṃsayaṃ so sugatiṃ upetī’’ti. –</p>
<p class="unindented">Imaṃ pana puttassa dhammakathaṃ sutvā pitā aṭṭhamaṃ gāthamāha –</p>
<p class="hangnum"><a name="para89"></a><span class="paranum">89</span>.</p>
<p class="gatha1"> ‘‘Na me tvaṃ putta ahitānukampī, hitānukampī me tvaṃsi putta;</p>
<p class="gathalast">Ahañca taṃ mātarā vuccamāno, etādisaṃ kamma karomi ludda’’nti.</p>
<p class="bodytext">Tattha <span class="bld">ahañca taṃ mātarā</span>ti ahañca te mātarā, ayameva vā pāṭho.</p>
<p class="bodytext">Taṃ sutvā kumāro ‘‘tāta, itthiyo nāma uppanne dose aniggayhamānā punappunaṃ pāpaṃ karonti, mama mātā yathā puna evarūpaṃ na karoti, tathā naṃ paṇāmetuṃ vaṭṭatī’’ti navamaṃ gāthamāha –</p>
<p class="hangnum"><a name="para90"></a><span class="paranum">90</span>.</p>
<p class="gatha1"> ‘‘Yā te sā bhariyā anariyarūpā, mātā mamesā sakiyā janetti;</p>
<p class="gathalast">Niddhāpaye tañca sakā agārā, aññampi te sā dukhamāvaheyyā’’ti.</p>
<p class="bodytext">Saviṭṭhako <a name="M4.0048"></a> paṇḍitaputtassa kathaṃ sutvā somanassajāto hutvā ‘‘gacchāma, tātā’’ti saddhiṃ puttena ca pitarā ca yānake nisīditvā pāyāsi. Sāpi kho anācārā ‘‘nikkhantā no gehā kāḷakaṇṇī’’ti haṭṭhatuṭṭhā allagomayena gehaṃ upalimpetvā pāyāsaṃ pacitvā āgamanamaggaṃ olokentī te āgacchante disvā ‘‘nikkhantaṃ kāḷakaṇṇiṃ puna gahetvā āgato’’ti kujjhitvā ‘‘are nikatika, nikkhantaṃ kāḷakaṇṇiṃ puna ādāya āgatosī’’ti paribhāsi. Saviṭṭhako kiñci avatvā yānakaṃ mocetvā ‘‘anācāre kiṃ vadesī’’ti taṃ sukoṭṭitaṃ koṭṭetvā ‘‘ito paṭṭhāya mā imaṃ gehaṃ pāvisī’’ti pāde gahetvā nikkaḍḍhi. Tato pitarañca puttañca nhāpetvā sayampi nhāyitvā tayopi <a name="P4.0049"></a> pāyāsaṃ paribhuñjiṃsu. Sāpi pāpadhammā katipāhaṃ aññasmiṃ gehe vasi. Tasmiṃ kāle putto pitaraṃ āha – ‘‘tāta, mama mātā ettakena na bujjhati, tumhe mama mātu maṅkubhāvakaraṇatthaṃ ‘asukagāmake mama mātuladhītā atthi<a name="V4.0044"></a>, sā mayhaṃ pitarañca puttañca mañca paṭijaggissati, taṃ ānessāmī’ti vatvā mālāgandhādīni ādāya yānakena nikkhamitvā khettaṃ anuvicaritvā sāyaṃ āgacchathā’’ti. So tathā akāsi.</p>
<p class="bodytext">Paṭivissakakule itthiyo ‘‘sāmiko kira te aññaṃ bhariyaṃ ānetuṃ asukagāmaṃ nāma gato’’ti tassā ācikkhiṃsu. Sā ‘‘dānimhi naṭṭhā, natthi me puna okāso’’ti bhītā tasitā hutvā ‘‘puttameva yācissāmī’’ti paṇḍitaputtassa santikaṃ gantvā tassa pādesu patitvā ‘‘tāta, taṃ ṭhapetvā añño mama paṭisaraṇaṃ natthi, ito paṭṭhāya tava pitarañca pitāmahañca alaṅkatacetiyaṃ viya paṭijaggissāmi, puna mayhaṃ imasmiṃ ghare pavesanaṃ karohī’’ti āha. So ‘‘sādhu, amma, sace puna evarūpaṃ na karissatha, karissāmi, appamattā hothā’’ti vatvā pitu āgatakāle dasamaṃ gāthamāha –</p>
<p class="hangnum"><a name="para91"></a><span class="paranum">91</span>.</p>
<p class="gatha1"> ‘‘Yā te sā bhariyā anariyarūpā, mātā mamesā sakiyā janetti;</p>
<p class="gathalast">Dantā kareṇūva vasūpanītā, sā pāpadhammā punarāvajātū’’ti.</p>
<p class="bodytext">Tattha <a name="M4.0049"></a> <span class="bld">kareṇūvā</span>ti tāta, idāni sā āneñjakāraṇaṃ kārikā hatthinī viya dantā vasaṃ upanītā nibbisevanā jātā. <span class="bld">Punarāgajātū</span>ti puna imaṃ gehaṃ āgacchatūti.</p>
<p class="bodytext">Evaṃ so pitu dhammaṃ kathetvā gantvā mātaraṃ ānesi. Sā sāmikañca sasurañca khamāpetvā tato paṭṭhāya dantā dhammena samannāgatā hutvā sāmikañca sasurañca puttañca paṭijaggi. Ubhopi ca puttassa ovāde ṭhatvā dānādīni puññāni karitvā saggaparāyaṇā ahesuṃ.</p>
<p class="bodytext">Satthā <a name="P4.0050"></a> imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne pituposako sotāpattiphale patiṭṭhahi. Tadā pitā ca putto ca suṇisā ca teyeva ahesuṃ, paṇḍitakumāro pana ahameva ahosinti.</p>
<p class="centered">Takkalajātakavaṇṇanā aṭṭhamā.</p>
<p class="hangnum"> </p>
<p class="bodytext"> [447] 9. Mahādhammapālajātakavaṇṇanā</p>
<p class="bodytext"><span class="bld">Kiṃ</span> <a name="V4.0045"></a> <span class="bld">te vata</span>nti idaṃ satthā paṭhamagamanena kapilapuraṃ gantvā nigrodhārāme viharanto pitu nivesane rañño asaddahanaṃ ārabbha kathesi. Tadā hi suddhodanamahārājā vīsatisahassabhikkhuparivārassa bhagavato attano nivesane yāgukhajjakaṃ datvā antarābhatte sammodanīyaṃ kathaṃ kathento ‘‘bhante, tumhākaṃ padhānakāle devatā āgantvā ākāse ṭhatvā ‘putto te siddhatthakumāro appāhāratāya mato’ti mayhaṃ ārocesu’’nti āha. Satthārā ca ‘‘saddahi, mahārājā’’ti vutte ‘‘na saddahiṃ, bhante, ākāse ṭhatvā kathentiyopi devatā, ‘mama puttassa bodhitale buddhattaṃ appatvā parinibbānaṃ nāma natthī’ti paṭikkhipi’’nti āha. ‘‘Mahārāja, pubbepi tvaṃ mahādhammapālakālepi ‘putto te mato imānissa aṭṭhīnī’ti dassetvā vadantassapi disāpāmokkhācariyassa ‘amhākaṃ kule taruṇakāle kālakiriyā nāma natthī’ti na saddahi, idāni pana kasmā saddahissasī’’ti vatvā tena yācito atītaṃ āhari.</p>
<p class="bodytext">Atīte <a name="M4.0050"></a> bārāṇasiyaṃ brahmadatte rajjaṃ kārente kāsiraṭṭhe dhammapālagāmo nāma ahosi. So dhammapālakulassa vasanatāya etaṃ nāmaṃ labhi. Tattha dasannaṃ kusalakammapathānaṃ pālanato ‘‘dhammapālo’’tveva paññāto brāhmaṇo paṭivasati, tassa kule antamaso dāsakammakarāpi dānaṃ denti, sīlaṃ rakkhanti, uposathakammaṃ karonti. Tadā bodhisatto tasmiṃ kule nibbatti, ‘‘dhammapālakumāro’’tvevassa nāmaṃ kariṃsu. Atha naṃ vayappattaṃ pitā sahassaṃ datvā sippuggahaṇatthāya takkasilaṃ pesesi. So tattha gantvā disāpāmokkhācariyassa santike sippaṃ uggaṇhi, pañcannaṃ māṇavakasatānaṃ jeṭṭhantevāsiko ahosi. Tadā ācariyassa jeṭṭhaputto kālamakāsi. Ācariyo māṇavakaparivuto <a name="P4.0051"></a> ñātigaṇena saddhiṃ rodanto kandanto susāne tassa sarīrakiccaṃ kāreti. Tattha ācariyo ca ñātivaggo cassa antevāsikā ca rodanti paridevanti, dhammapāloyeveko na rodati na paridevati. Apica kho pana tesu pañcasatesu māṇavesu susānā āgamma ācariyassa santike nisīditvā ‘‘aho evarūpo nāma ācārasampanno taruṇamāṇavo taruṇakāleyeva mātāpitūhi vippayutto maraṇappatto’’ti vadantesu ‘‘sammā, tumhe ‘taruṇo’ti bhaṇatha, atha kasmā taruṇakāleyeva marati, nanu ayuttaṃ taruṇakāle maritu’’nti āha.</p>
<p class="bodytext">Atha naṃ te āhaṃsu ‘‘kiṃ pana samma, tvaṃ imesaṃ sattānaṃ maraṇabhāvaṃ na jānāsī’’ti? Jānāmi, taruṇakāle pana na maranti, mahallakakāleyeva marantīti. Nanu aniccā sabbe saṅkhārā <a name="V4.0046"></a> hutvā abhāvinoti? ‘‘Saccaṃ aniccā, daharakāle pana sattā na maranti, mahallakakāle maranti, aniccataṃ pāpuṇantī’’ti. ‘‘Kiṃ samma, dhammapāla, tumhākaṃ gehe na keci marantī’’ti? ‘‘Daharakāle pana na maranti, mahallakakāleyeva marantī’’ti. ‘‘Kiṃ panesā tumhākaṃ kulapaveṇī’’ti? ‘‘Āma kulapaveṇī’’ti. Māṇavā taṃ tassa kathaṃ ācariyassa ārocesuṃ. Atha naṃ so pakkosāpetvā pucchi ‘‘saccaṃ kira tāta dhammapāla, tumhākaṃ kule daharakāle na mīyantī’’ti? ‘‘Saccaṃ ācariyā’’ti. So tassa vacanaṃ sutvā cintesi ‘‘ayaṃ ativiya acchariyaṃ vadati, imassa pitu santikaṃ gantvā pucchitvā sace etaṃ saccaṃ, ahampi tameva <a name="M4.0051"></a> dhammaṃ pūressāmī’’ti. So puttassa kattabbakiccaṃ katvā sattaṭṭhadivasaccayena dhammapālaṃ pakkosāpetvā ‘‘tāta, ahaṃ khippaṃ āgamissāmi, yāva mamāgamanā ime māṇave sippaṃ vācehī’’ti vatvā ekassa eḷakassa <a name="P4.0052"></a> aṭṭhīni gahetvā dhovitvā pasibbake katvā ekaṃ cūḷupaṭṭhākaṃ ādāya takkasilato nikkhamitvā anupubbena taṃ gāmaṃ patvā ‘‘kataraṃ mahādhammapālassa geha’’nti pucchitvā gantvā dvāre aṭṭhāsi. Brāhmaṇassa dāsamanussesu yo yo paṭhamaṃ addasa, so so ācariyassa hatthato chattaṃ gaṇhi, upāhanaṃ gaṇhi, upaṭṭhākassapi hatthato pasibbakaṃ gaṇhi. ‘‘Puttassa vo dhammapālakumārassa ācariyo dvāre ṭhitoti kumārassa pitu ārocethā’’ti ca vuttā ‘‘sādhū’’ti gantvā ārocayiṃsu. So vegena dvāramūlaṃ gantvā ‘‘ito ethā’’ti taṃ gharaṃ abhinetvā pallaṅke nisīdāpetvā sabbaṃ pādadhovanādikiccaṃ akāsi.</p>
<p class="bodytext">Ācariyo bhuttabhojano sukhakathāya nisinnakāle ‘‘brāhmaṇa, putto te dhammapālakumāro paññavā tiṇṇaṃ vedānaṃ aṭṭhārasannañca sippānaṃ nipphattiṃ patto, apica kho panekena aphāsukena jīvitakkhayaṃ patto, sabbe saṅkhārā aniccā, mā socitthā’’ti āha. Brāhmaṇo pāṇiṃ paharitvā mahāhasitaṃ hasi. ‘‘Kiṃ nu brāhmaṇa, hasasī’’ti ca vutte ‘‘mayhaṃ putto na marati, añño koci mato bhavissatī’’ti āha. ‘‘Brāhmaṇa, puttoyeva te mato, puttasseva te aṭṭhīni disvā saddahā’’ti aṭṭhīni nīharitvā ‘‘imāni te puttassa aṭṭhīnī’’ti āha. Etāni eḷakassa vā sunakhassa vā bhavissanti, mayhaṃ pana putto na marati, amhākāñhi kule yāva sattamā kulaparivaṭṭā taruṇakāle matapubbā nāma natthi, tvaṃ musā bhaṇasīti. Tasmiṃ khaṇe sabbepi pāṇiṃ paharitvā mahāhasitaṃ hasiṃsu. Ācariyo taṃ acchariyaṃ disvā somanassappatto hutvā ‘‘brāhmaṇa, tumhākaṃ kulapaveṇiyaṃ daharānaṃ amaraṇena na sakkā ahetukena bhavituṃ, kena vo kāraṇena daharā na mīyantī’’ti pucchanto paṭhamaṃ gāthamāha –</p>
<p class="hangnum"><a name="para92"></a><span class="paranum">92</span>.</p>
<p class="gatha1"> ‘‘Kiṃ <a name="V4.0047"></a> te vataṃ kiṃ pana brahmacariyaṃ, kissa suciṇṇassa ayaṃ vipāko;</p>
<p class="gathalast">Akkhāhi me brāhmaṇa etamatthaṃ, kasmā nu tumhaṃ daharā na mīyare’’ti.</p>
<p class="bodytext">Tattha <a name="P4.0053"></a><a name="M4.0052"></a> <span class="bld">vata</span>nti vatasamādānaṃ. <span class="bld">Brahmacariya</span>nti seṭṭhacariyaṃ. <span class="bld">Kissa suciṇṇassā</span>ti tumhākaṃ kule daharānaṃ amaraṇaṃ nāma katarasucaritassa vipākoti.</p>
<p class="bodytext">Taṃ sutvā brāhmaṇo yesaṃ guṇānaṃ ānubhāvena tasmiṃ kule daharā na mīyanti, te vaṇṇayanto –</p>
<p class="hangnum"><a name="para93"></a><span class="paranum">93</span>.</p>
<p class="gatha1"> ‘‘Dhammaṃ carāma na musā bhaṇāma, pāpāni kammāni parivajjayāma;</p>
<p class="gathalast">Anariyaṃ parivajjemu sabbaṃ, tasmā hi amhaṃ daharā na mīyare.</p>
<p class="hangnum"><a name="para94"></a><span class="paranum">94</span>.</p>
<p class="gatha1"> ‘‘Suṇoma dhammaṃ asataṃ satañca, na cāpi dhammaṃ asataṃ rocayāma;</p>
<p class="gathalast">Hitvā asante na jahāma sante, tasmā hi amhaṃ daharā na mīyare.</p>
<p class="hangnum"><a name="para95"></a><span class="paranum">95</span>.</p>
<p class="gatha1"> ‘‘Pubbeva dānā sumanā bhavāma, dadampi ve attamanā bhavāma;</p>
<p class="gathalast">Datvāpi ve nānutappāma pacchā, tasmā hi amhaṃ daharā na mīyare.</p>
<p class="hangnum"><a name="para96"></a><span class="paranum">96</span>.</p>
<p class="gatha1"> ‘‘Samaṇe mayaṃ brāhmaṇe addhike ca, vanibbake yācanake dalidde;</p>
<p class="gathalast">Annena pānena abhitappayāma, tasmā hi amhaṃ daharā na mīyare.</p>
<p class="hangnum"><a name="para97"></a><span class="paranum">97</span>.</p>
<p class="gatha1"> ‘‘Mayañca bhariyaṃ nātikkamāma, amhe ca bhariyā nātikkamanti;</p>
<p class="gathalast">Aññatra tāhi brahmacariyaṃ carāma, tasmā hi amhaṃ daharā na mīyare.</p>
<p class="hangnum"><a name="para98"></a><span class="paranum">98</span>.</p>
<p class="gatha1"> ‘‘Pāṇātipātā <a name="M4.0053"></a> viramāma sabbe, loke adinnaṃ parivajjayāma;</p>
<p class="gathalast">Amajjapā nopi musā bhaṇāma, tasmā hi amhaṃ daharā na mīyare.</p>
<p class="hangnum"><a name="para99"></a><span class="paranum">99</span>.</p>
<p class="gatha1"> ‘‘Etāsu ve jāyare suttamāsu, medhāvino honti pahūtapaññā;</p>
<p class="gathalast">Bahussutā vedaguno ca honti, tasmā hi amhaṃ daharā na mīyare.</p>
<p class="hangnum"><a name="para100"></a><span class="paranum">100</span>.</p>
<p class="gatha1"> ‘‘Mātā <a name="V4.0048"></a> pitā ca bhaginī bhātaro ca, puttā ca dārā ca mayañca sabbe;</p>
<p class="gathalast">Dhammaṃ carāma paralokahetu, tasmā hi amhaṃ daharā na mīyare.</p>
<p class="hangnum"><a name="para101"></a><span class="paranum">101</span>.</p>
<p class="gatha1"> ‘‘Dāsā ca dāsyo anujīvino ca, paricārakā kammakarā ca sabbe;</p>
<p class="gathalast">Dhammaṃ <a name="P4.0054"></a> caranti paralokahetu, tasmā hi amhaṃ daharā na mīyare’’ti. –</p>
<p class="unindented">Imā gāthā āha.</p>
<p class="bodytext">Tattha <span class="bld">dhammaṃ carāmā</span>ti dasakusalakammapathadhammaṃ carāma, attano jīvitahetu antamaso kunthakipillikampi jīvitā na voropema, parabhaṇḍaṃ lobhacittena na olokemāti sabbaṃ vitthāretabbaṃ. Musāvādo cettha musāvādissa akaraṇapāpaṃ nāma natthīti ussannavasena puna vutto. Te kira hasādhippāyenapi musā na bhaṇanti. <span class="bld">Pāpānī</span>ti sabbāni nirayagāmikammāni. <span class="bld">Anariya</span>nti ariyagarahitaṃ sabbaṃ asundaraṃ aparisuddhaṃ kammaṃ parivajjayāma. <span class="bld">Tasmā hi amha</span>nti ettha <span class="bld">hi</span>-kāro nipātamatto, tena kāraṇena amhākaṃ daharā na mīyanti, antarā akālamaraṇaṃ nāma no natthīti attho. ‘‘Tasmā amha’’ntipi pāṭho. <span class="bld">Suṇomā</span>ti mayaṃ kiriyavādānaṃ sappurisānaṃ kusaladīpanampi asappurisānaṃ akusaladīpanampi dhammaṃ suṇoma<a name="M4.0054"></a>, so pana no sutamattakova hoti, taṃ na rocayāma. Tehi pana no saddhiṃ viggaho vā vivādo vā mā hotūti dhammaṃ suṇāma, sutvāpi hitvā asante sante vattāma, ekampi khaṇaṃ na jahāma sante, pāpamitte pahāya kalyāṇamittasevinova homāti.</p>
<p class="bodytext"><span class="bld">Samaṇe mayaṃ brāhmaṇe</span>ti mayaṃ samitapāpe bāhitapāpe paccekabuddhasamaṇabrāhmaṇepi avasesadhammikasamaṇabrāhmaṇepi addhikayācake sesajanepi annapānena abhitappemāti attho. Pāḷiyaṃ pana ayaṃ gāthā ‘‘pubbeva dānā’’ti gāthāya pacchato āgatā. <span class="bld">Nātikkamāmā</span>ti attano bhariyaṃ atikkamitvā bahi aññaṃ micchācāraṃ na karoma. <span class="bld">Aññatra tāhī</span>ti tā attano bhariyā ṭhapetvā sesaitthīsu brahmacariyaṃ carāma, amhākaṃ bhariyāpi sesapurisesu evameva vattanti. <span class="bld">Jāyare</span>ti jāyanti. <span class="bld">Suttamāsū</span>ti susīlāsu uttamitthīsu. Idaṃ vuttaṃ hoti – ye etāsu sampannasīlāsu uttamitthīsu amhākaṃ puttā jāyanti, te medhāvinoti evaṃpakārā honti, kuto tesaṃ antarā maraṇaṃ, tasmāpi amhākaṃ kule daharā na marantīti. <span class="bld">Dhammaṃ carāmā</span>ti paralokatthāya tividhasucaritadhammaṃ carāma. <span class="bld">Dāsyo</span>ti dāsiyo.</p>
<p class="bodytext">Avasāne <a name="V4.0049"></a> –</p>
<p class="hangnum"><a name="para102"></a><span class="paranum">102</span>.</p>
<p class="gatha1"> ‘‘Dhammo have rakkhati dhammacāriṃ, dhammo suciṇṇo sukhamāvahati;</p>
<p class="gathalast">Esānisaṃso dhamme suciṇṇe, na duggatiṃ gacchati dhammacārī.</p>
<p class="hangnum"><a name="para103"></a><span class="paranum">103</span>.</p>
<p class="gatha1"> ‘‘Dhammo <a name="P4.0055"></a> have rakkhati dhammacāriṃ, chattaṃ mahantaṃ viya vassakāle;</p>
<p class="gathalast">Dhammena gutto mama dhammapālo, aññassa aṭṭhīni sukhī kumāro’’ti. –</p>
<p class="unindented">Imāhi dvīhi gāthāhi dhammacārīnaṃ guṇaṃ kathesi.</p>
<p class="bodytext">Tattha <span class="bld">rakkhatī</span>ti dhammo nāmeso rakkhito attano rakkhitaṃ paṭirakkhati. <span class="bld">Sukhamāvahatī</span>ti devamanussasukhañceva nibbānasukhañca āvahati. <span class="bld">Na</span> <a name="M4.0055"></a> <span class="bld">duggati</span>nti nirayādibhedaṃ duggatiṃ na gacchati. Evaṃ brāhmaṇa, mayaṃ dhammaṃ rakkhāma, dhammopi amhe rakkhatīti dasseti. <span class="bld">Dhammena gutto</span>ti mahāchattasadisena attanā gopitadhammena gutto. <span class="bld">Aññassa aṭṭhīnī</span>ti tayā ānītāni aṭṭhīni aññassa eḷakassa vā sunakhassa vā aṭṭhīni bhavissanti, chaḍḍethetāni, mama putto sukhī kumāroti.</p>
<p class="bodytext">Taṃ sutvā ācariyo ‘‘mayhaṃ āgamanaṃ suāgamanaṃ, saphalaṃ, no nipphala’’nti sañjātasomanasso dhammapālassa pitaraṃ khamāpetvā ‘‘mayā āgacchantena tumhākaṃ vīmaṃsanatthāya imāni eḷakaaṭṭhīni ābhatāni, putto te arogoyeva, tumhākaṃ rakkhitadhammaṃ mayhampi dethā’’ti paṇṇe likhitvā katipāhaṃ tattha vasitvā takkasilaṃ gantvā dhammapālaṃ sabbasippāni sikkhāpetvā mahantena parivārena pesesi.</p>
<p class="bodytext">Satthā suddhodanamahārājassa imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne rājā anāgāmiphale patiṭṭhahi. Tadā mātāpitaro mahārājakulāni ahesuṃ, ācariyo sāriputto, parisā buddhaparisā, dhammapālakumāro pana ahameva ahosinti.</p>
<p class="centered">Mahādhammapālajātakavaṇṇanā navamā.</p>
<p class="hangnum"> </p>
<p class="bodytext"> [448] 10. Kukkuṭajātakavaṇṇanā</p>
<p class="bodytext"><span class="bld">Nāsmase</span> <a name="V4.0050"></a> <span class="bld">katapāpamhī</span>ti idaṃ satthā veḷuvane viharanto devadattassa vadhāya parisakkanaṃ ārabbha kathesi. Dhammasabhāyañhi bhikkhū devadattassa aguṇakathaṃ samuṭṭhāpesuṃ ‘‘āvuso, devadatto dhanuggahādipayojanena dasabalassa vadhatthameva upāyaṃ karotī’’ti. Satthā <a name="P4.0056"></a> āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva, pubbepi esa mayhaṃ vadhāya parisakkiyevā’’ti vatvā atītaṃ āhari.</p>
<p class="bodytext">Atīte kosambiyaṃ kosambako nāma rājā rajjaṃ kāresi. Tadā bodhisatto ekasmiṃ veḷuvane kukkuṭayoniyaṃ nibbattitvā anekasatakukkuṭaparivāro araññe vasati, tassāvidūre eko seno vasati<a name="M4.0056"></a>. So upāyena ekekaṃ kukkuṭaṃ gahetvā khādanto ṭhapetvā bodhisattaṃ sese khādi, bodhisatto ekakova ahosi. So appamatto velāya gocaraṃ gahetvā veḷuvanaṃ pavisitvā vasati. So seno taṃ gaṇhituṃ asakkonto ‘‘ekena naṃ upāyena upalāpetvā gaṇhissāmī’’ti cintetvā tassāvidūre sākhāya nilīyitvā ‘‘samma kukkuṭarāja, tvaṃ mayhaṃ kasmā bhāyasi, ahaṃ tayā saddhiṃ vissāsaṃ kattukāmo, asukasmiṃ nāma padese sampannagocaro, tattha ubhopi gocaraṃ gahetvā aññamaññaṃ piyasaṃvāsaṃ vasissāmā’’ti āha. Atha naṃ bodhisatto āha ‘‘samma, mayhaṃ tayā saddhiṃ vissāso nāma natthi, gaccha tva’’nti. ‘‘Samma, tvaṃ mayā pubbe katapāpatāya na saddahasi, ito paṭṭhāya evarūpaṃ na karissāmī’’ti. ‘‘Na mayhaṃ tādisena sahāyenattho, gaccha tva’’nti. Iti naṃ yāvatatiyaṃ paṭikkhipitvā ‘‘etehi aṅgehi samannāgatena puggalena saddhiṃ vissāso nāma kātuṃ na vaṭṭatī’’ti vanaghaṭaṃ unnādento devatāsu sādhukāraṃ dadamānāsu dhammakathaṃ samuṭṭhāpento –</p>
<p class="hangnum"><a name="para104"></a><span class="paranum">104</span>.</p>
<p class="gatha1"> ‘‘Nāsmase katapāpamhi, nāsmase alikavādine;</p>
<p class="gathalast">Nāsmase attatthapaññamhi, atisantepi nāsmase.</p>
<p class="hangnum"><a name="para105"></a><span class="paranum">105</span>.</p>
<p class="gatha1"> ‘‘Bhavanti heke purisā, gopipāsikajātikā;</p>
<p class="gathalast">Ghasanti maññe mittāni, vācāya na ca kammunā.</p>
<p class="hangnum"><a name="para106"></a><span class="paranum">106</span>.</p>
<p class="gatha1"> ‘‘Sukkhañjalipaggahitā<a name="V4.0051"></a>, vācāya paliguṇṭhitā;</p>
<p class="gathalast">Manussapheggū nāsīde, yasmiṃ natthi kataññutā.</p>
<p class="hangnum"><a name="para107"></a><span class="paranum">107</span>.</p>
<p class="gatha1"> ‘‘Na <a name="P4.0057"></a> hi aññaññacittānaṃ, itthīnaṃ purisāna vā;</p>
<p class="gathalast">Nānāvikatvā saṃsaggaṃ, tādisampi ca nāsmase.</p>
<p class="hangnum"><a name="para108"></a><span class="paranum">108</span>.</p>
<p class="gatha1"> ‘‘Anariyakammamokkantaṃ, athetaṃ sabbaghātinaṃ;</p>
<p class="gathalast">Nisitaṃva paṭicchannaṃ, tādisampi ca nāsmase.</p>
<p class="hangnum"><a name="para109"></a><span class="paranum">109</span>.</p>
<p class="gatha1"> ‘‘Mittarūpenidhekacce, sākhalyena acetasā;</p>
<p class="gathalast">Vividhehi upāyanti, tādisampi ca nāsmase.</p>
<p class="hangnum"><a name="para110"></a><span class="paranum">110</span>.</p>
<p class="gatha1"> ‘‘Āmisaṃ <a name="M4.0057"></a> vā dhanaṃ vāpi, yattha passati tādiso;</p>
<p class="gathalast">Dubbhiṃ karoti dummedho, tañca hantvāna gacchatī’’ti. – imā gāthā āha;</p>
<p class="bodytext">Tattha <span class="bld">nāsmase</span>ti nāssase. Ayameva vā pāṭho, na vissaseti vuttaṃ hoti. <span class="bld">Katapāpamhī</span>ti paṭhamaṃ katapāpe puggale. <span class="bld">Alikavādine</span>ti musāvādimhipi na vissase. Tassa hi akattabbaṃ nāma pāpaṃ natthi. <span class="bld">Nāsmase attatthapaññamhī</span>ti attano atthāya eva yassa paññā snehavasena na bhajati, dhanatthikova bhajati, tasmiṃ attatthapaññepi na vissase. <span class="bld">Atisante</span>ti anto upasame avijjamāneyeva ca bahi upasamadassanena atisante viya paṭicchannakammantepi bilapaṭicchannaāsīvisasadise kuhakapuggale. <span class="bld">Gopipāsikajātikā</span>ti gunnaṃ pipāsakajātikā viya, pipāsitagosadisāti vuttaṃ hoti. Yathā pipāsitagāvo titthaṃ otaritvā mukhapūraṃ udakaṃ pivanti, na pana udakassa kattabbayuttakaṃ karonti, evameva ekacce ‘‘idañcidañca karissāmā’’ti madhuravacanena mittāni ghasanti, piyavacanānucchavikaṃ pana na karonti, tādisesu vissāso mahato anatthāya hotīti dīpeti.</p>
<p class="bodytext"><span class="bld">Sukkhañjalipaggahitā</span>ti paggahitatucchaañjalino. <span class="bld">Vācāya paliguṇṭhitā</span>ti ‘‘idaṃ dassāma, idaṃ karissāmā’’ti vacanena paṭicchādikā. <span class="bld">Manussapheggū</span>ti evarūpā asārakā manussā manussapheggū nāma. <span class="bld">Nāsīde</span>ti na āsīde evarūpe na upagaccheyya. <span class="bld">Yasmiṃ natthī</span>ti yasmiñca puggale kataññutā natthi, tampi nāsīdeti attho. <span class="bld">Aññaññacittāna</span>nti aññenaññena cittena samannāgatānaṃ<a name="V4.0052"></a>, lahucittānanti attho. Evarūpānaṃ itthīnaṃ vā purisānaṃ vā na vissaseti dīpeti. <span class="bld">Nānāvikatvā saṃsagga</span>nti yopi na sakkā anupagantvā etassa antarāyaṃ kātunti antarāyakaraṇatthaṃ nānākāraṇehi saṃsaggamāvikatvā daḷhaṃ karitvā pacchā antarāyaṃ karoti, tādisampi puggalaṃ nāsmase na vissaseyyāti dīpeti.</p>
<p class="bodytext"><span class="bld">Anariyakammamokkanta</span>ti anariyānaṃ dussīlānaṃ kammaṃ otaritvā ṭhitaṃ. <span class="bld">Atheta</span>nti athiraṃ appatiṭṭhitavacanaṃ. <span class="bld">Sabbaghātina</span>nti okāsaṃ labhitvā sabbesaṃ <a name="M4.0058"></a> upaghātakaraṃ. <span class="bld">Nisitaṃva</span> <a name="P4.0058"></a> <span class="bld">paṭicchanna</span>nti kosiyā vā pilotikāya vā paṭicchannaṃ nisitakhaggamiva. <span class="bld">Tādisampī</span>ti evarūpampi amittaṃ mittapatirūpakaṃ na vissaseyya. <span class="bld">Sākhalyenā</span>ti maṭṭhavacanena. <span class="bld">Acetasā</span>ti acittakena. Vacanameva hi nesaṃ maṭṭhaṃ, cittaṃ pana thaddhaṃ pharusaṃ. <span class="bld">Vividhehī</span>ti vividhehi upāyehi otārāpekkhā upagacchanti. <span class="bld">Tādisampī</span>ti yo etehi amittehi mittapatirūpakehi sadiso hoti, tampi na vissaseti attho. <span class="bld">Āmisa</span>nti khādanīyabhojanīyaṃ. <span class="bld">Dhana</span>nti mañcapaṭipādakaṃ ādiṃ katvā avasesaṃ. <span class="bld">Yattha passatī</span>ti sahāyakagehe yasmiṃ ṭhāne passati. <span class="bld">Dubbhiṃ karotī</span>ti dubbhicittaṃ uppādeti, taṃ dhanaṃ harati. <span class="bld">Tañca hantvānā</span>ti tañca sahāyakampi chetvā gacchati. Iti imā satta gāthā kukkuṭarājā kathesi.</p>
<p class="hangnum"><a name="para111"></a><span class="paranum">111</span>.</p>
<p class="gatha1"> ‘‘Mittarūpena bahavo, channā sevanti sattavo;</p>
<p class="gathalast">Jahe kāpurise hete, kukkuṭo viya senakaṃ.</p>
<p class="hangnum"><a name="para112"></a><span class="paranum">112</span>.</p>
<p class="gatha1"> ‘‘Yo ca uppatitaṃ atthaṃ, na khippamanubujjhati;</p>
<p class="gathalast">Amittavasamanveti, pacchā ca manutappati.</p>
<p class="hangnum"><a name="para113"></a><span class="paranum">113</span>.</p>
<p class="gatha1"> ‘‘Yo ca uppatitaṃ atthaṃ, khippameva nibodhati;</p>
<p class="gathalast">Muccate sattusambādhā, kukkuṭo viya senakā.</p>
<p class="hangnum"><a name="para114"></a><span class="paranum">114</span>.</p>
<p class="gatha1"> ‘‘Taṃ tādisaṃ kūṭamivoḍḍitaṃ vane, adhammikaṃ niccavidhaṃsakārinaṃ;</p>
<p class="gathalast">Ārā vivajjeyya naro vicakkhaṇo, senaṃ yathā kukkuṭo vaṃsakānane’’ti. –</p>
<p class="unindented">Imā catasso dhammarājena bhāsitā abhisambuddhagāthā.</p>
<p class="bodytext">Tattha <a name="V4.0053"></a> <span class="bld">jahe kāpurise hete</span>ti bhikkhave, ete kāpurise paṇḍito jaheyya. <span class="bld">Ha</span>-kāro panettha nipātamattaṃ. <span class="bld">Pacchā ca manutappatī</span>ti pacchā ca anutappati. <span class="bld">Kūṭamivoḍḍita</span>nti vane migānaṃ bandhanatthāya kūṭapāsaṃ viya oḍḍitaṃ. <span class="bld">Niccavidhaṃsakārina</span>nti niccaṃ viddhaṃsanakaraṃ. <span class="bld">Vaṃsakānane</span>ti yathā vaṃsavane kukkuṭo senaṃ vivajjeti, evaṃ vicakkhaṇo pāpamitte vivajjeyya.</p>
<p class="bodytext">Sopi <a name="M4.0059"></a> tā gāthā vatvā senaṃ āmantetvā ‘‘sace imasmiṃ ṭhāne vasissasi, jānissāmi te kattabba’’nti tajjesi. Seno tato palāyitvā aññatra gato.</p>
<p class="bodytext">Satthā <a name="P4.0059"></a> imaṃ dhammadesanaṃ āharitvā ‘‘evaṃ bhikkhave devadatto pubbepi mayhaṃ vadhāya parisakkī’’ti vatvā jātakaṃ samodhānesi – ‘‘tadā seno devadatto ahosi, kukkuṭo pana ahameva ahosi’’nti.</p>
<p class="centered">Kukkuṭajātakavaṇṇanā dasamā.</p>
<p class="hangnum"> </p>
<p class="bodytext"> [449] 11. Maṭṭhakuṇḍalījātakavaṇṇanā</p>
<p class="bodytext"><span class="bld">Alaṅkato maṭṭhakuṇḍalī</span>ti idaṃ satthā jetavane viharanto ekaṃ mataputtaṃ kuṭumbikaṃ ārabbha kathesi. Sāvatthiyaṃ kirekassa buddhupaṭṭhākassa kuṭumbikassa piyaputto kālamakāsi. So puttasokasamappito na nhāyati na bhuñjati na kammante vicāreti, na buddhupaṭṭhānaṃ gacchati, kevalaṃ ‘‘piyaputtaka, maṃ ohāya paṭhamataraṃ gatosī’’tiādīni vatvā vippalapati. Satthā paccūsasamaye lokaṃ olokento tassa sotāpattiphalūpanissayaṃ disvā punadivase bhikkhusaṅghaparivuto sāvatthiyaṃ piṇḍāya caritvā katabhattakicco bhikkhū uyyojetvā ānandattherena pacchāsamaṇena tassa gharadvāraṃ agamāsi. Satthu āgatabhāvaṃ kuṭumbikassa ārocesuṃ. Athassa gehajano āsanaṃ paññapetvā satthāraṃ nisīdāpetvā kuṭumbikaṃ pariggahetvā satthu santikaṃ ānesi. Taṃ vanditvā ekamantaṃ nisinnaṃ satthā karuṇāsītalena vacanena āmantetvā ‘‘kiṃ, upāsaka, puttakaṃ anusocasī’’ti pucchitvā ‘‘āma, bhante’’ti vutte ‘‘upāsaka, porāṇakapaṇḍitā putte kālakate sokasamappitā vicarantāpi paṇḍitānaṃ kathaṃ sutvā ‘alabbhanīyaṭṭhāna’nti tathato ñatvā appamattakampi sokaṃ na kariṃsū’’ti vatvā tena yācito atītaṃ āhari.</p>
<p class="bodytext">Atīte <a name="V4.0054"></a><a name="M4.0060"></a> bārāṇasiyaṃ brahmadatte rajjaṃ kārente ekassa mahāvibhavassa brāhmaṇassa putto pañcadasasoḷasavassakāle ekena byādhinā phuṭṭho kālaṃ katvā devaloke nibbatti. Brāhmaṇo tassa kālakiriyato paṭṭhāya susānaṃ gantvā chārikapuñjaṃ āvijjhanto paridevati, sabbakammante pariccajitvā sokasamappito vicarati. Tadā devaputto anuvicaranto taṃ disvā ‘‘ekaṃ upamaṃ katvā sokaṃ harissāmī’’ti tassa susānaṃ gantvā paridevanakāle tasseva puttavaṇṇī hutvā sabbābharaṇapaṭimaṇḍito ekasmiṃ padese ṭhatvā ubho hatthe sīse ṭhapetvā <a name="P4.0060"></a> mahāsaddena paridevi. Brāhmaṇo saddaṃ sutvā taṃ oloketvā puttapemaṃ paṭilabhitvā tassa santike ṭhatvā ‘‘tāta māṇava, imasmiṃ susānamajjhe kasmā paridevasī’’ti pucchanto paṭhamaṃ gāthamāha –</p>
<p class="hangnum"><a name="para115"></a><span class="paranum">115</span>.</p>
<p class="gatha1"> ‘‘Alaṅkato maṭṭhakuṇḍalī, māladhārī haricandanussado;</p>
<p class="gathalast">Bāhā paggayha kandasi, vanamajjhe kiṃ dukkhito tuva’’nti.</p>
<p class="bodytext">Tattha <span class="bld">alaṅkato</span>ti nānābharaṇavibhūsito. <span class="bld">Maṭṭhakuṇḍalī</span>ti karaṇapariniṭṭhitehi maṭṭhehi kuṇḍalehi samannāgato. <span class="bld">Māladhārī</span>ti vicitrakusumamāladharo. <span class="bld">Haricandanussado</span>ti suvaṇṇavaṇṇena candanena anulitto. <span class="bld">Vanamajjhe</span>ti susānamajjhe. <span class="bld">Kiṃ dukkhito tuva</span>nti kiṃkāraṇā dukkhito tvaṃ, ācikkha, ahaṃ te yaṃ icchasi, taṃ dassāmīti āha.</p>
<p class="bodytext">Athassa kathento māṇavo dutiyaṃ gāthamāha –</p>
<p class="hangnum"><a name="para116"></a><span class="paranum">116</span>.</p>
<p class="gatha1"> ‘‘Sovaṇṇamayo pabhassaro, uppanno rathapañjaro mama;</p>
<p class="gathalast">Tassa cakkayugaṃ na vindāmi, tena dukkhena jahāmi jīvita’’nti.</p>
<p class="unindented">Brāhmaṇo sampaṭicchanto tatiyaṃ gāthamāha –</p>
<p class="hangnum"><a name="para117"></a><span class="paranum">117</span>.</p>
<p class="gatha1"> ‘‘Sovaṇṇamayaṃ maṇīmayaṃ, lohamayaṃ atha rūpiyāmayaṃ;</p>
<p class="gathalast">Pāvada rathaṃ karissāmi te, cakkayugaṃ paṭipādayāmi ta’’nti.</p>
<p class="bodytext">Tattha <a name="M4.0061"></a> <span class="bld">pāvadā</span>ti yādisena te attho yādisaṃ rocesi, tādisaṃ vada, ahaṃ te ratha karissāmi. <span class="bld">Paṭipādayāmi ta</span>nti taṃ pañjarānurūpaṃ cakkayugaṃ adhigacchāpemi.</p>
<p class="bodytext">Taṃ <a name="V4.0055"></a> sutvā māṇavena kathitāya gāthāya paṭhamapādaṃ satthā abhisambuddho hutvā kathesi, sesaṃ māṇavo.</p>
<p class="hangnum"><a name="para118"></a><span class="paranum">118</span>.</p>
<p class="gatha1"> ‘‘So māṇavo tassa pāvadi, candasūriyā <a name="P4.0061"></a> ubhayettha bhātaro;</p>
<p class="gathalast">Sovaṇṇamayo ratho mama, tena cakkayugena sobhatī’’ti.</p>
<p class="bodytext">Brāhmaṇo tadanantaraṃ āha –</p>
<p class="hangnum"><a name="para119"></a><span class="paranum">119</span>.</p>
<p class="gatha1"> ‘‘Bālo kho tvaṃsi māṇava, yo tvaṃ patthayasi apatthiyaṃ;</p>
<p class="gathalast">Maññāmi tuvaṃ marissasi, na hi tvaṃ lacchasi candasūriye’’ti. –</p>
<p class="unindented">Brāhmaṇena vuttagāthāya <span class="bld">apatthiya</span>nti apatthetabbaṃ.</p>
<p class="bodytext">Tato māṇavo āha –</p>
<p class="hangnum"><a name="para120"></a><span class="paranum">120</span>.</p>
<p class="gatha1"> ‘‘Gamanāgamanampi dissati, vaṇṇadhātu ubhayettha vīthiyo;</p>
<p class="gathalast">Peto pana neva dissati, ko nu kho kandataṃ bālyataro’’ti.</p>
<p class="bodytext">Māṇavena vuttagāthāya <span class="bld">gamanāgamana</span>nti uggamanañca atthagamanañca. Vaṇṇoyeva vaṇṇadhātu. <span class="bld">Ubhayettha vīthiyo</span>ti ettha ākāse ‘‘ayaṃ candassa vīthi, ayaṃ sūriyassa vīthī’’ti evaṃ ubhayagamanāgamanabhūmiyopi paññāyanti. <span class="bld">Peto panā</span>ti paralokaṃ gatasatto pana na dissateva. <span class="bld">Ko nu kho</span>ti evaṃ sante amhākaṃ dvinnaṃ kandantānaṃ ko nu kho bālyataroti.</p>
<p class="bodytext">Evaṃ <a name="M4.0062"></a> māṇave kathente brāhmaṇo sallakkhetvā gāthamāha –</p>
<p class="hangnum"><a name="para121"></a><span class="paranum">121</span>.</p>
<p class="gatha1"> ‘‘Saccaṃ kho vadesi māṇava, ahameva kandataṃ bālyataro;</p>
<p class="gathalast">Candaṃ viya dārako rudaṃ, petaṃ kālakatābhipatthaye’’ti.</p>
<p class="bodytext">Tattha <span class="bld">candaṃ viya dārako</span>ti yathā daharo gāmadārako ‘‘candaṃ dethā’’ti candassatthāya rodeyya, evaṃ ahampi petaṃ kālakataṃ abhipatthemīti.</p>
<p class="bodytext">Iti <a name="V4.0056"></a> brāhmaṇo māṇavassa kathāya nissoko hutvā tassa thutiṃ karonto sesagāthā abhāsi –</p>
<p class="hangnum"><a name="para122"></a><span class="paranum">122</span>.</p>
<p class="gatha1"> ‘‘Ādittaṃ vata maṃ santaṃ, ghatasittaṃva pāvakaṃ;</p>
<p class="gathalast">Vārinā viya osiñcaṃ, sabbaṃ nibbāpaye daraṃ.</p>
<p class="hangnum"><a name="para123"></a><span class="paranum">123</span>.</p>
<p class="gatha1"> ‘‘Abbahī <a name="P4.0062"></a> vata me sallaṃ, yamāsi hadayassitaṃ;</p>
<p class="gathalast">Yo me sokaparetassa, puttasokaṃ apānudi.</p>
<p class="hangnum"><a name="para124"></a><span class="paranum">124</span>.</p>
<p class="gatha1"> ‘‘Sohaṃ abbūḷhasallosmi, vītasoko anāvilo;</p>
<p class="gathalast">Na socāmi na rodāmi, tava sutvāna māṇavā’’ti.</p>
<p class="bodytext">Atha naṃ māṇavo ‘‘brāhmaṇa, yassatthāya tvaṃ rodasi, ahaṃ te putto, ahaṃ devaloke nibbatto, ito paṭṭhāya mā maṃ anusoci, dānaṃ dehi, sīlaṃ rakkhāhi, uposathaṃ karohī’’ti ovaditvā sakaṭṭhānameva gato. Brāhmaṇopi tassovāde ṭhatvā dānādīni puññāni katvā kālakato devaloke nibbatti.</p>
<p class="bodytext">Satthā imaṃ dhammadesanaṃ āharitvā saccāni pakāsetvā jātakaṃ samodhānehi, saccapariyosāne kuṭumbiko sotāpattiphale patiṭṭhahi.Tadā dhammadesakadevaputto ahameva ahosinti.</p>
<p class="centered">Maṭṭhakuṇḍalījātakavaṇṇanā ekādasamā.</p>
<p class="hangnum"> </p>
<p class="bodytext"> [450] 12. Bilārakosiyajātakavaṇṇanā</p>
<p class="bodytext"><span class="bld">Apacantāpī</span>ti <a name="M4.0063"></a> idaṃ satthā jetavane viharanto ekaṃ dānavittaṃ bhikkhuṃ ārabbha kathesi. So kira bhagavato dhammadesanaṃ sutvā sāsane pabbajitvā pabbajitakālato paṭṭhāya dānavitto ahosi dānajjhāsayo, pattapariyāpannampi piṇḍapātaṃ aññassa adatvā na bhuñji, antamaso pānīyampi labhitvā aññassa adatvā na pivi, evaṃ dānābhirato ahosi. Athassa dhammasabhāyaṃ bhikkhū guṇakathaṃ kathesuṃ. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte taṃ bhikkhuṃ pakkosāpetvā ‘‘saccaṃ kira tvaṃ <a name="V4.0057"></a> bhikkhu dānavitto dānajjhāsayo’’ti pucchitvā ‘‘saccaṃ, bhante’’ti vutte ‘‘bhikkhave ayaṃ pubbe assaddho ahosi appasanno, tiṇaggena telabindumpi uddharitvā kassaci na adāsi, atha naṃ ahaṃ dametvā nibbisevanaṃ katvā dānaphalaṃ ñāpesiṃ, tameva dānaninnaṃ cittaṃ bhavantarepi na pajahatī’’ti vatvā bhikkhūhi yācito atītaṃ āhari.</p>
<p class="bodytext">Atīte bārāṇasiyaṃ brahmadatte rajjaṃ kārente bodhisatto seṭṭhikule nibbattitvā vayappatto kuṭumbaṃ saṇṭhapetvā pitu accayena seṭṭhiṭṭhānaṃ patvā ekadivasaṃ dhanavilokanaṃ katvā ‘‘dhanaṃ paññāyati, etassa <a name="P4.0063"></a> uppādakā na paññāyanti, imaṃ dhanaṃ vissajjetvā mahādānaṃ dātuṃ vaṭṭatī’’ti dānasālaṃ kāretvā yāvajīvaṃ mahādānaṃ pavattetvā āyupariyosāne ‘‘idaṃ dānavattaṃ mā upacchindī’’ti puttassa ovādaṃ datvā tāvatiṃsabhavane sakko hutvā nibbatti. Puttopissa tatheva dānaṃ datvā puttaṃ ovaditvā āyupariyosāne cando devaputto hutvā nibbatti, tassa putto sūriyo hutvā nibbatti, tassapi putto mātalisaṅgāhako hutvā nibbatti, tassa putto pañcasikho gandhabbadevaputto hutvā nibbatti. Chaṭṭho pana assaddho ahosi thaddhacitto nisneho maccharī, dānasālaṃ viddhaṃsetvā jhāpetvā yācake pothetvā nīharāpesi, kassaci tiṇaggena uddharitvā telabindumpi na deti. Tadā sakko devarājā attano pubbakammaṃ oloketvā ‘‘pavattati nu kho me dānavaṃso, udāhu no’’ti upadhārento ‘‘putto me dānaṃ pavattetvā <a name="M4.0064"></a> cando hutvā nibbatti, tassa putto sūriyo, tassa putto mātali, tassa putto pañcasikho gandhabbadevaputto hutvā nibbatti, chaṭṭho pana taṃ vaṃsaṃ upacchindī’’ti passi.</p>
<p class="bodytext">Athassa etadahosi ‘‘imaṃ pāpadhammaṃ dametvā dānaphalaṃ jānāpetvā āgamissāmī’’ti. So candasūriyamātalipañcasikhe pakkosāpetvā ‘‘sammā, amhākaṃ vaṃse chaṭṭho kulavaṃsaṃ samucchinditvā dānasālaṃ jhāpetvā yācake nīharāpesi, na kassaci kiñci deti, etha naṃ damessāmā’’ti tehi saddhiṃ bārāṇasiṃ agamāsi. Tasmiṃ khaṇe seṭṭhi rājupaṭṭhānaṃ katvā āgantvā sattame dvārakoṭṭhake antaravīthiṃ olokento caṅkamati. Sakko ‘‘tumhe mama paviṭṭhakāle pacchato paṭipāṭiyā āgacchathā’’ti vatvā gantvā seṭṭhissa santike ṭhatvā ‘‘bho mahāseṭṭhi, bhojanaṃ me dehī’’ti āha. ‘‘Brāhmaṇa natthi tava idha bhattaṃ, aññattha gacchā’’ti. ‘‘Bho mahāseṭṭhi, brāhmaṇehi bhatte yācite <a name="P4.0064"></a> na dātuṃ na labbhatī’’ti. ‘‘Brāhmaṇa, mama gehe pakkampi pacitabbampi bhattaṃ natthi, aññattha gacchā’’ti. ‘‘Mahāseṭṭhi, ekaṃ te silokaṃ kathessāmi, taṃ suṇāhī’’ti. ‘‘Natthi mayhaṃ tava silokenattho, mā idha tiṭṭhā’’ti. Sakko tassa kathaṃ asuṇanto viya dve gāthā abhāsi –</p>
<p class="hangnum"><a name="para125"></a><span class="paranum">125</span>.</p>
<p class="gatha1"> ‘‘Apacantāpi <a name="V4.0058"></a> dicchanti, santo laddhāna bhojanaṃ;</p>
<p class="gathalast">Kimeva tvaṃ pacamāno, yaṃ na dajjā na taṃ samaṃ.</p>
<p class="hangnum"><a name="para126"></a><span class="paranum">126</span>.</p>
<p class="gatha1"> ‘‘Maccherā ca pamādā ca, evaṃ dānaṃ na dīyati;</p>
<p class="gathalast">Puññaṃ ākaṅkhamānena, deyyaṃ hoti vijānatā’’ti.</p>
<p class="bodytext">Tāsaṃ attho – mahāseṭṭhi apacantāpi santo sappurisā bhikkhācariyāya laddhampi bhojanaṃ dātuṃ icchanti, na ekakā paribhuñjanti. Kimeva tvaṃ pacamāno yaṃ na dadeyyāsi, na taṃ samaṃ, taṃ tava anurūpaṃ anucchavikaṃ na hoti. Dānañhi maccherena ca pamādena cāti dvīhi dosehi na dīyati, puññaṃ ākaṅkhamānena vijānatā paṇḍitamanussena dātabbameva hotīti.</p>
<p class="bodytext">So tassa vacanaṃ sutvā ‘‘tena hi gehaṃ pavisitvā nisīda, thokaṃ lacchasī’’ti āha. Sakko pavisitvā te siloke sajjhāyanto nisīdi. Atha naṃ cando āgantvā bhattaṃ yāci. ‘‘Natthi te bhattaṃ, gacchā’’ti ca <a name="M4.0065"></a> vutto ‘‘mahāseṭṭhi anto eko brāhmaṇo nisinno, brāhmaṇavācanakaṃ maññe bhavissati, ahampi bhavissāmī’’ti vatvā ‘‘natthi brāhmaṇavācanakaṃ, nikkhamā’’ti vuccamānopi ‘‘mahāseṭṭhi iṅgha tāva silokaṃ suṇāhī’’ti dve gāthā abhāsi –</p>
<p class="hangnum"><a name="para127"></a><span class="paranum">127</span>.</p>
<p class="gatha1"> ‘‘Yasseva bhīto na dadāti maccharī, tadevādadato bhayaṃ;</p>
<p class="gatha2">Jighacchā ca pipāsā ca, yassa bhāyati maccharī;</p>
<p class="gathalast">Tameva bālaṃ phusati, asmiṃ loke paramhi ca.</p>
<p class="hangnum"><a name="para128"></a><span class="paranum">128</span>.</p>
<p class="gatha1"> ‘‘Tasmā vineyya maccheraṃ, dajjā dānaṃ malābhibhū;</p>
<p class="gathalast">Puññāni paralokasmiṃ, patiṭṭhā honti pāṇina’’nti.</p>
<p class="bodytext">Tattha <span class="bld">yassa bhāyatī</span>ti ‘‘ahaṃ aññesaṃ datvā sayaṃ jighacchito ca pipāsito ca bhavissāmī’’ti yassā jighacchāya pipāsāya bhāyati. <span class="bld">Tamevā</span>ti <a name="P4.0065"></a> taññeva jighacchāpipāsāsaṅkhātaṃ bhayaṃ etaṃ bālaṃ nibbattanibbattaṭṭhāne idhaloke paraloke ca phusati pīḷeti, accantadāliddiyaṃ pāpuṇāti. <span class="bld">Malābhibhū</span>ti macchariyamalaṃ abhibhavanto.</p>
<p class="bodytext">Tassapi vacanaṃ sutvā ‘‘tena hi pavisa, thokaṃ labhissasī’’ti āha. Sopi pavisitvā <a name="V4.0059"></a> sakkassa santike nisīdi. Tato thokaṃ vītināmetvā sūriyo āgantvā bhattaṃ yācanto dve gāthā abhāsi –</p>
<p class="hangnum"><a name="para129"></a><span class="paranum">129</span>.</p>
<p class="gatha1"> ‘‘Duddadaṃ dadamānānaṃ, dukkaraṃ kamma kubbataṃ;</p>
<p class="gathalast">Asanto nānukubbanti, sataṃ dhammo durannayo.</p>
<p class="hangnum"><a name="para130"></a><span class="paranum">130</span>.</p>
<p class="gatha1"> ‘‘Tasmā satañca asataṃ, nānā hoti ito gati;</p>
<p class="gathalast">Asanto nirayaṃ yanti, santo saggaparāyaṇā’’ti.</p>
<p class="bodytext">Tattha <span class="bld">duddada</span>nti dānaṃ nāma duddadaṃ maccheraṃ abhibhavitvā dātabbato, taṃ dadamānānaṃ. <span class="bld">Dukkara</span>nti tadeva dānakammaṃ dukkaraṃ yuddhasadisaṃ, taṃ kubbataṃ. <span class="bld">Nānukubbantī</span>ti asappurisā dānaphalaṃ ajānantā tesaṃ gatamaggaṃ nānugacchanti. <span class="bld">Sataṃ dhammo</span>ti sappurisānaṃ bodhisattānaṃ dhammo aññehi duranugamo. <span class="bld">Asanto</span>ti macchariyavasena dānaṃ adatvā asappurisā nirayaṃ yanti.</p>
<p class="bodytext">Seṭṭhi <a name="M4.0066"></a> gahetabbagahaṇaṃ apassanto ‘‘tena hi pavisitvā brāhmaṇānaṃ santike nisīda, thokaṃ lacchasī’’ti āha. Tato thokaṃ vītināmetvā mātali āgantvā bhattaṃ yācitvā ‘‘natthī’’ti vacanamattakālameva sattamaṃ gāthamāha –</p>
<p class="hangnum"><a name="para131"></a><span class="paranum">131</span>.</p>
<p class="gatha1"> ‘‘Appasmeke pavecchanti, bahuneke na dicchare;</p>
<p class="gathalast">Appasmā dakkhiṇā dinnā, sahassena samaṃ mitā’’ti.</p>
<p class="bodytext">Tattha <span class="bld">appasmeke pavecchantī</span>ti mahāseṭṭhi ekacce paṇḍitapurisā appasmimpi deyyadhamme pavecchanti, dadantiyevāti attho. Bahunāpi deyyadhammena samannāgatā eke sattā <span class="bld">na dicchare</span> na dadanti. <span class="bld">Dakkhiṇā</span>ti kammañca phalañca saddahitvā dinnadānaṃ. <span class="bld">Sahassena samaṃ mitā</span>ti evaṃ dinnā kaṭacchubhattamattāpi dakkhiṇā sahassadānena saddhiṃ mitā, mahāphalattā sahassadānasadisāva hotīti attho.</p>
<p class="bodytext">Tampi <a name="P4.0066"></a> so ‘‘tena hi pavisitvā nisīdā’’ti āha. Tato thokaṃ vītināmetvā pañcasikho āgantvā bhattaṃ yācitvā ‘‘natthi gacchā’’ti vutte ‘‘ahaṃ na gatapubbo, imasmiṃ gehe brāhmaṇavācanakaṃ bhavissati maññe’’ti tassa dhammakathaṃ ārabhanto aṭṭhamaṃ gāthamāha –</p>
<p class="hangnum"><a name="para132"></a><span class="paranum">132</span>.</p>
<p class="gatha1"> ‘‘Dhammaṃ <a name="V4.0060"></a> care yopi samuñchakaṃ care, dārañca posaṃ dadamappakasmiṃ;</p>
<p class="gathalast">Sataṃ sahassānaṃ sahassayāginaṃ, kalampi nāgghanti tathāvidhassa te’’ti.</p>
<p class="bodytext">Tattha <span class="bld">dhamma</span>nti tividhasucaritadhammaṃ. <span class="bld">Samuñchaka</span>nti gāme vā āmakapakkabhikkhācariyaṃ araññe vā phalāphalaharaṇasaṅkhātaṃ uñchaṃ yo careyya, sopi dhammameva care. <span class="bld">Dārañca posa</span>nti attano ca puttadāraṃ posentoyeva. <span class="bld">Dadamappakasmi</span>nti paritte vā deyyadhamme dhammikasamaṇabrāhmaṇānaṃ dadamāno dhammaṃ careti attho. <span class="bld">Sataṃ sahassānaṃ sahassayāgina</span>nti paraṃ pothetvā viheṭhetvā sahassena yāgaṃ yajantānaṃ sahassayāgīnaṃ issarānaṃ satasahassampi. <span class="bld">Kalampi nāgghanti tathāvidhassa te</span>ti tesaṃ satasahassasaṅkhātānaṃ sahassayāgīnaṃ yāgā tathāvidhassa dhammena samena <a name="M4.0067"></a> deyyadhammaṃ uppādetvā dentassa duggatamanussassa soḷasiṃ kalaṃ na agghantīti.</p>
<p class="bodytext">Seṭṭhi pañcasikhassa kathaṃ sutvā sallakkhesi. Atha naṃ anagghakāraṇaṃ pucchanto navamaṃ gāthamāha –</p>
<p class="hangnum"><a name="para133"></a><span class="paranum">133</span>.</p>
<p class="gatha1"> ‘‘Kenesa yañño vipulo mahagghato, samena dinnassa na agghameti;</p>
<p class="gathalast">Kathaṃ sataṃ sahassānaṃ sahassayāginaṃ, kalampi nāgghanti tathāvidhassa te’’ti.</p>
<p class="bodytext">Tattha <span class="bld">yañño</span>ti dānayāgo satasahassapariccāgavasena vipulo, vipulattāva mahagghato. <span class="bld">Samena dinnassā</span>ti dhammena dinnassa kena kāraṇena agghaṃ na upeti. <span class="bld">Kathaṃ sataṃ sahassāna</span>nti brāhmaṇa, kathaṃ <a name="P4.0067"></a> sahassayāgīnaṃ purisānaṃ bahūnaṃ sahassānaṃ satasahassasaṅkhātā issarā tathāvidhassa dhammena uppādetvā dāyakassa ekassa duggatamanussassa kalaṃ nāgghantīti.</p>
<p class="bodytext">Athassa kathento pañcasikho osānagāthamāha –</p>
<p class="hangnum"><a name="para134"></a><span class="paranum">134</span>.</p>
<p class="gatha1"> ‘‘Dadanti heke visame niviṭṭhā, chetvā vadhitvā atha socayitvā;</p>
<p class="gatha2">Sā dakkhiṇā assumukhā sadaṇḍā, samena dinnassa na agghameti;</p>
<p class="gathalast">Evaṃ sataṃ sahassānaṃ sahassayāginaṃ, kalampi nāgghanti tathāvidhassa te’’ti.</p>
<p class="bodytext">Tattha <span class="bld">visame</span>ti visame kāyakammādimhi niviṭṭhā. <span class="bld">Chetvā</span>ti kilametvā. <span class="bld">Vadhitvā</span>ti māretvā. <span class="bld">Socayitvā</span>ti sasoke katvā.</p>
<p class="bodytext">So <a name="V4.0061"></a> pañcasikhassa dhammakathaṃ sutvā ‘‘tena hi gaccha, gehaṃ pavisitvā nisīda, thokaṃ lacchasī’’ti āha. Sopi gantvā tesaṃ santike nisīdi. Tato bilārakosiyo seṭṭhi ekaṃ dāsiṃ āmantetvā ‘‘etesaṃ brāhmaṇānaṃ palāpavīhīnaṃ nāḷiṃ nāḷiṃ dehī’’ti āha. Sā vīhī gahetvā brāhmaṇe <a name="M4.0068"></a> upasaṅkamitvā ‘‘ime ādāya yattha katthaci pacāpetvā bhuñjathā’’ti āha. ‘‘Na amhākaṃ vīhinā attho, na mayaṃ vīhiṃ āmasāmā’’ti. ‘‘Ayya, vīhiṃ kirete nāmasantī’’ti? ‘‘Tena hi tesaṃ taṇḍule dehī’’ti. Sā taṇḍule ādāya gantvā ‘‘brāhmaṇā taṇḍule gaṇhathā’’ti āha. ‘‘Mayaṃ āmakaṃ na paṭiggaṇhāmā’’ti. ‘‘Ayya, āmakaṃ kira na gaṇhantī’’ti. ‘‘Tena hi tesaṃ karoṭiyaṃ vaḍḍhetvā gobhattaṃ dehī’’ti. Sā tesaṃ karoṭiyaṃ vaḍḍhetvā mahāgoṇānaṃ pakkabhattaṃ āharitvā adāsi. Pañcapi janā kabaḷe vaḍḍhetvā mukhe pakkhipitvā gale laggāpetvā akkhīni parivattetvā vissaṭṭhasaññā matā viya nipajjiṃsu. Dāsī te disvā ‘‘matā bhavissantī’’ti bhītā gantvā seṭṭhino ārocesi ‘‘ayya, te brāhmaṇā gobhattaṃ gilituṃ asakkontā <a name="P4.0068"></a> matā’’ti.</p>
<p class="bodytext">So cintesi ‘‘idāni ayaṃ pāpadhammo sukhumālabrāhmaṇānaṃ gobhattaṃ dāpesi, te taṃ gilituṃ asakkontā matāti maṃ garahissantī’’ti. Tato dāsiṃ āha – ‘‘khippaṃ gantvā etesaṃ karoṭikesu bhattaṃ haritvā nānaggarasaṃ sālibhattaṃ vaḍḍhehī’’ti. Sā tathā akāsi. Seṭṭhi antarapīthiṃ paṭipannamanusse pakkosāpetvā ‘‘ahaṃ mama bhuñjananiyāmena etesaṃ brāhmaṇānaṃ bhattaṃ dāpesiṃ, ete lobhena mahante piṇḍe katvā bhuñjamānā gale laggāpetvā matā, mama niddosabhāvaṃ jānāthā’’ti vatvā parisaṃ sannipātesi. Mahājane sannipatite brāhmaṇā uṭṭhāya mahājanaṃ oloketvā ‘‘passathimassa seṭṭhissa musāvāditaṃ, ‘amhākaṃ attano bhuñjanabhattaṃ dāpesi’nti vadati, paṭhamaṃ gobhattaṃ amhākaṃ datvā amhesu matesu viya nipannesu imaṃ bhattaṃ vaḍḍhāpesī’’ti vatvā attano mukhehi gahitabhattaṃ bhūmiyaṃ pātetvā dassesuṃ. Mahājano seṭṭhiṃ garahi ‘‘andhabāla, attano kulavaṃsaṃ nāsesi, dānasālaṃ jhāpesi, yācake gīvāyaṃ gahetvā nīharāpesi, idāni imesaṃ sukhumālabrāhmaṇānaṃ bhattaṃ dento gobhattaṃ dāpesi, paralokaṃ gacchanto tava ghare vibhavaṃ gīvāyaṃ bandhitvā gamissasi maññe’’ti.</p>
<p class="bodytext">Tasmiṃ khaṇe sakko mahājanaṃ pucchi ‘‘jānātha, tumhe imasmiṃ gehe dhanaṃ kassa santaka’’nti? ‘‘Na jānāmā’’ti. ‘‘Imasmiṃ nagare asukakāle bārāṇasiyaṃ <a name="M4.0069"></a> mahāseṭṭhi nāma dānasālaṃ kāretvā mahādānaṃ pavattayī’’ti sutapubbaṃ tumhehīti. ‘‘Āma suṇāmā’’ti. ‘‘Ahaṃ so seṭṭhi, dānaṃ datvā sakko devarājā hutvā puttopi me taṃ vaṃsaṃ avināsetvā dānaṃ datvā cando <a name="V4.0062"></a> devaputto hutvā nibbatto, tassa putto sūriyo, tassa putto mātali, tassa putto pañcasikho gandhabbadevaputto hutvā nibbatto. Tesu ayaṃ cando, ayaṃ sūriyo, ayaṃ mātalisaṅgāhako, ayaṃ imassa <a name="P4.0069"></a> pāpadhammassa pitā pañcasikho gandhabbadevaputto, evaṃ bahuguṇaṃ etaṃ dānaṃ nāma, kattabbameva kusalaṃ paṇḍitehī’’ti kathentā mahājanassa kaṅkhacchedanatthaṃ ākāse uppatitvā mahantenānubhāvena mahantena parivārena jalamānasarīrā aṭṭhaṃsu, sakalanagaraṃ pajjalantaṃ viya ahosi. Sakko mahājanaṃ āmantetvā ‘‘mayaṃ attano dibbasampattiṃ pahāya āgacchantā imaṃ kulavaṃsanāsakaraṃ pāpadhammabilārakosiyaṃ nissāya āgatā, ayaṃ pāpadhammo attano kulavaṃsaṃ nāsetvā dānasālaṃ jhāpetvā yācake gīvāyaṃ gahetvā nīharāpetvā amhākaṃ vaṃsaṃ samucchindi, ‘ayaṃ adānasīlo hutvā niraye nibbatteyyā’ti imassa anukampāya āgatāmhā’’ti vatvā dānaguṇaṃ pakāsento mahājanassa dhammaṃ desesi. Bilārakosiyo sirasmiṃ añjaliṃ patiṭṭhapetvā ‘‘deva, ahaṃ ito paṭṭhāya porāṇakulavaṃsaṃ anāsāpetvā dānaṃ pavattessāmi, ajja ādiṃ katvā antamaso udakadantaponaṃ upādāya attano laddhāhāraṃ parassa adatvā na khādissāmī’’ti sakkassa paṭiññaṃ adāsi. Sakko taṃ dametvā nibbisevanaṃ katvā pañcasu sīlesu patiṭṭhapetvā cattāro devaputte ādāya sakaṭṭhānameva gato. Sopi seṭṭhi yāvajīvaṃ dānaṃ datvā tāvatiṃsabhavane nibbatti.</p>
<p class="bodytext">Satthā imaṃ dhammadesanaṃ āharitvā ‘‘evaṃ, bhikkhave, ayaṃ bhikkhu pubbe assaddho ahosi kassaci kiñci adātā, ahaṃ pana naṃ dametvā dānaphalaṃ jānāpesiṃ, tameva cittaṃ bhavantaragatampi na jahātī’’ti vatvā jātakaṃ samodhānesi – ‘‘tadā seṭṭhi ayaṃ dānapatiko bhikkhu ahosi, cando sāriputto, sūriyo moggallāno, mātali kassapo, pañcasikho ānando, sakko pana ahameva ahosi’’nti.</p>
<p class="centered">Bilārakosiyajātakavaṇṇanā dvādasamā.</p>
<p class="hangnum"> </p>
<p class="bodytext"> [451] 13. Cakkavākajātakavaṇṇanā</p>
<p class="bodytext"><span class="bld">Vaṇṇavā</span> <a name="P4.0070"></a><a name="M4.0070"></a> <span class="bld">abhirūposī</span>ti idaṃ satthā jetavane viharanto ekaṃ lolabhikkhuṃ ārabbha kathesi. So kira cīvarādīhi atitto ‘‘kahaṃ saṅghabhattaṃ, kahaṃ nimantana’’nti pariyesanto vicarati, āmisakathāyameva abhiramati. Athaññe pesalā bhikkhū tassānuggahena satthu ārocesuṃ. Satthā taṃ pakkosāpetvā ‘‘saccaṃ kira tvaṃ bhikkhu lolo’’ti pucchitvā ‘‘saccaṃ, bhante’’ti <a name="V4.0063"></a> vutte ‘‘bhikkhu kasmā evarūpe niyyānikasāsane pabbajitvā lolo ahosi, lolabhāvo ca nāma pāpako, pubbepi tvaṃ lolabhāvaṃ nissāya bārāṇasiyaṃ hatthikuṇapādīhi atitto mahāaraññaṃ paviṭṭho’’ti vatvā atītaṃ āhari.</p>
<p class="bodytext">Atīte bārāṇasiyaṃ brahmadatte rajjaṃ kārente eko lolakāko bārāṇasiyaṃ hatthikuṇapādīhi atitto ‘‘araññaṃ nu kho kīdisa’’nti araññaṃ gantvā tatthapi phalāphalehi asantuṭṭho gaṅgāya tīraṃ gantvā vicaranto jayampatike cakkavāke disvā ‘‘ime sakuṇā ativiya sobhanti, ime imasmiṃ gaṅgātīre bahuṃ macchamaṃsaṃ khādanti maññe, ime paṭipucchitvā mayāpi imesaṃ bhojanaṃ gocaraṃ khāditvā vaṇṇavantena bhavituṃ vaṭṭatī’’ti tesaṃ avidūre nisīditvā cakkavākaṃ pucchanto dve gāthā abhāsi –</p>
<p class="hangnum"><a name="para135"></a><span class="paranum">135</span>.</p>
<p class="gatha1"> ‘‘Vaṇṇavā abhirūposi, ghano sañjātarohito;</p>
<p class="gathalast">Cakkavāka surūposi, vippasannamukhindriyo.</p>
<p class="hangnum"><a name="para136"></a><span class="paranum">136</span>.</p>
<p class="gatha1"> ‘‘Pāṭhīnaṃ pāvusaṃ macchaṃ, balajaṃ muñjarohitaṃ;</p>
<p class="gathalast">Gaṅgāya tīre nisinno, evaṃ bhuñjasi bhojana’’nti.</p>
<p class="bodytext">Tattha <span class="bld">ghano</span>ti ghanasarīro. <span class="bld">Sañjātarohito</span>ti uttattasuvaṇṇaṃ viya suṭṭhujātarohitavaṇṇo. <span class="bld">Pāṭhīna</span>nti pāṭhīnanāmakaṃ pāsāṇamacchaṃ. <span class="bld">Pāvusa</span>nti mahāmukhamacchaṃ, ‘‘pāhusa’’ntipi pāṭho. <span class="bld">Balaja</span>nti balajamacchaṃ. <span class="bld">Muñjarohita</span>nti muñjamacchañca rohitamacchañca. <span class="bld">Evaṃ bhuñjasī</span>ti evarūpaṃ bhojanaṃ maññe bhuñjasīti pucchati.</p>
<p class="bodytext">Cakkavāko <a name="M4.0071"></a> tassa vacanaṃ paṭikkhipanto tatiyaṃ gāthamāha –</p>
<p class="hangnum"><a name="para137"></a><span class="paranum">137</span>.</p>
<p class="gatha1"> ‘‘Na <a name="P4.0071"></a> vāhametaṃ bhuñjāmi, jaṅgalānodakāni vā;</p>
<p class="gathalast">Aññatra sevālapaṇakā, etaṃ me samma bhojana’’nti.</p>
<p class="bodytext">Tassattho – ahaṃ samma, aññatra sevālā ca paṇakā ca sesāni jaṅgalāni vā odakāni vā maṃsāni ādāya etaṃ bhojanaṃ na bhuñjāmi, yaṃ panetaṃ sevālapaṇakaṃ, etaṃ me samma, bhojananti.</p>
<p class="bodytext">Tato <a name="V4.0064"></a> kāko dve gāthā abhāsi –</p>
<p class="hangnum"><a name="para138"></a><span class="paranum">138</span>.</p>
<p class="gatha1"> ‘‘Na vāhametaṃ saddahāmi, cakkavākassa bhojanaṃ;</p>
<p class="gathalast">Ahampi samma bhuñjāmi, gāme loṇiyateliyaṃ.</p>
<p class="hangnum"><a name="para139"></a><span class="paranum">139</span>.</p>
<p class="gatha1"> ‘‘Manussesu kataṃ bhattaṃ, suciṃ maṃsūpasecanaṃ;</p>
<p class="gathalast">Na ca me tādiso vaṇṇo, cakkavāka yathā tuva’’nti.</p>
<p class="bodytext">Tattha <span class="bld">yathā tuva</span>nti yathā tuvaṃ sobhaggappatto sarīravaṇṇo, tādiso mayhaṃ vaṇṇo natthi, etena kāraṇena ahaṃ tava ‘‘sevālapaṇakaṃ mama bhojana’’nti vadantassa vacanaṃ na saddahāmīti.</p>
<p class="bodytext">Athassa cakkavāko dubbaṇṇakāraṇaṃ kathetvā dhammaṃ desento sesagāthā abhāsi –</p>
<p class="hangnum"><a name="para140"></a><span class="paranum">140</span>.</p>
<p class="gatha1"> ‘‘Sampassaṃ attani veraṃ, hiṃsayaṃ mānusiṃ pajaṃ;</p>
<p class="gathalast">Utrasto ghasasī bhīto, tena vaṇṇo tavediso.</p>
<p class="hangnum"><a name="para141"></a><span class="paranum">141</span>.</p>
<p class="gatha1"> ‘‘Sabbalokaviruddhosi, dhaṅka pāpena kammunā;</p>
<p class="gathalast">Laddho piṇḍo na pīṇeti, tena vaṇṇo tavediso.</p>
<p class="hangnum"><a name="para142"></a><span class="paranum">142</span>.</p>
<p class="gatha1"> ‘‘Ahampi samma bhuñjāmi, ahiṃsaṃ sabbapāṇinaṃ;</p>
<p class="gathalast">Appossukko nirāsaṅkī, asoko akutobhayo.</p>
<p class="hangnum"><a name="para143"></a><span class="paranum">143</span>.</p>
<p class="gatha1"> ‘‘So karassu ānubhāvaṃ, vītivattassu sīliyaṃ;</p>
<p class="gathalast">Ahiṃsāya cara loke, piyo hohisi maṃmiva.</p>
<p class="hangnum"><a name="para144"></a><span class="paranum">144</span>.</p>
<p class="gatha1"> ‘‘Yo <a name="M4.0072"></a> na hanti na ghāteti, na jināti na jāpaye;</p>
<p class="gathalast">Mettaṃso sabbabhūtesu, veraṃ tassa na kenacī’’ti.</p>
<p class="bodytext">Tattha <span class="bld">sampassa</span>nti samma kāka tvaṃ paresu uppannaṃ attani veracittaṃ sampassamāno mānusiṃ pajaṃ hiṃsanto viheṭhento. <span class="bld">Utrasto</span>ti bhīto. <span class="bld">Ghasasī</span>ti bhuñjasi. Tena te ediso bībhacchavaṇṇo <a name="V4.0065"></a> jāto. <span class="bld">Dhaṅkā</span>ti kākaṃ ālapati. <span class="bld">Piṇḍo</span>ti bhojanaṃ. <span class="bld">Ahiṃsaṃ sabbapāṇina</span>nti ahaṃ pana sabbasatte ahiṃsanto <a name="P4.0072"></a> bhuñjāmīti vadati. <span class="bld">So karassu ānubhāva</span>nti so tvampi vīriyaṃ karohi, attano sīliyasaṅkhātaṃ dussīlabhāvaṃ vītivattassu. <span class="bld">Ahiṃsāyā</span>ti ahiṃsāya samannāgato hutvā loke cara. <span class="bld">Piyo hohisi maṃmivā</span>ti evaṃ sante mayā sadisova lokassa piyo hohisi. <span class="bld">Na jinātī</span>ti dhanajāniṃ na karoti. <span class="bld">Na jāpaye</span>ti aññepi na kāreti. <span class="bld">Mettaṃso</span>ti mettakoṭṭhāso mettacitto. <span class="bld">Na kenacī</span>ti kenaci ekasattenapi saddhiṃ tassa veraṃ nāma natthīti.</p>
<p class="bodytext">Tasmā sace lokassa piyo bhavituṃ icchasi, sabbaverehi viramāhīti evaṃ cakkavāko kākassa dhammaṃ desesi. Kāko ‘‘tumhe attano gocaraṃ mayhaṃ na kathetha, kā kā’’ti vassanto uppatitvā bārāṇasiyaṃ ukkārabhūmiyaññeva otari.</p>
<p class="bodytext">Satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne lolabhikkhu anāgāmiphale patiṭṭhahi. Tadā kāko lolabhikkhu ahosi, cakkavākī rāhulamātā, cakkavāko pana ahameva ahosinti.</p>
<p class="centered">Cakkavākajātakavaṇṇanā terasamā.</p>
<p class="hangnum"> </p>
<p class="bodytext"> [452] 14. Bhūripaññajātakavaṇṇanā</p>
<p class="bodytext"><a name="para145-154"></a><span class="paranum">145-154</span>. <span class="bld">Saccaṃ kirā</span>ti idaṃ bhūripaññajātakaṃ <span class="bld">mahāumaṅgajātake</span> (jā. 2.22.590 ādayo) āvi bhavissati.</p>
<p class="centered">Bhūripaññajātakavaṇṇanā cuddasamā.</p>
<p class="hangnum"> </p>
<p class="bodytext"> [453] 15. Mahāmaṅgalajātakavaṇṇanā</p>
<p class="bodytext"><span class="bld">Kiṃsu</span> <a name="M4.0073"></a> <span class="bld">naro</span>ti idaṃ satthā jetavane viharanto <span class="bld">mahāmaṅgalasuttaṃ</span> (khu. pā. 5.1 ādayo) ārabbha kathesi. Rājagahanagarasmiñhi kenacideva karaṇīyena santhāgāre sannipatitassa mahājanassa majjhe eko puriso ‘‘ajja me maṅgalakiriyā atthī’’ti uṭṭhāya agamāsi. Aparo tassa vacanaṃ sutvā ‘‘ayaṃ ‘maṅgala’nti vatvāva gato, kiṃ etaṃ maṅgalaṃ nāmā’’ti āha<a name="V4.0066"></a>. Tamañño ‘‘abhimaṅgalarūpadassanaṃ maṅgalaṃ nāma. Ekacco hi kālasseva uṭṭhāya sabbasetaṃ usabhaṃ vā passati, gabbhinitthiṃ vā rohitamacchaṃ vā puṇṇaghaṭaṃ vā navanītaṃ vā gosappiṃ vā ahatavatthaṃ vā pāyāsaṃ vā passati, ito uttari maṅgalaṃ nāma natthī’’ti āha. Tena kathitaṃ ekacce ‘‘sukathita’’nti abhinandiṃsu. Aparo ‘‘netaṃ <a name="P4.0073"></a> maṅgalaṃ, sutaṃ nāma maṅgalaṃ. Ekacco hi ‘puṇṇā’ti vadantānaṃ suṇāti, tathā ‘vaḍḍhā’ti ‘vaḍḍhamānā’ti suṇāti, ‘bhuñjā’ti ‘khādā’ti vadantānaṃ suṇāti, ito uttari maṅgalaṃ nāma natthī’’ti āha. Tena kathitampi ekacce ‘‘sukathita’’nti abhinandiṃsu. Aparo ‘‘na etaṃ maṅgalaṃ, mutaṃ nāma maṅgalaṃ. Ekacco hi kālasseva uṭṭhāya pathaviṃ āmasati, haritatiṇaṃ allagomayaṃ parisuddhasāṭakaṃ rohitamacchaṃ suvaṇṇarajatabhājanaṃ āmasati, ito uttari maṅgalaṃ nāma natthī’’ti āha. Tena kathitampi ekacce ‘‘sukathita’’nti abhinandiṃsu. Evaṃ diṭṭhamaṅgalikā sutamaṅgalikā mutamaṅgalikāti tissopi parisā hutvā aññamaññaṃ saññāpetuṃ nāsakkhiṃsu, bhummadevatā ādiṃ katvā yāva brahmalokā ‘‘idaṃ maṅgala’’nti tathato na jāniṃsu.</p>
<p class="bodytext">Sakko cintesi ‘‘imaṃ maṅgalapañhaṃ sadevake loke aññatra bhagavatā añño kathetuṃ samattho nāma natthi, bhagavantaṃ upasaṅkamitvā imaṃ pañhaṃ pucchissāmī’’ti. So rattibhāge satthāraṃ upasaṅkamitvā vanditvā añjaliṃ paggayha ‘‘bahū devā manussā cā’’ti pañhaṃ pucchi. Athassa satthā dvādasahi gāthāhi aṭṭhatiṃsa mahāmaṅgalāni kathesi. Maṅgalasutte vinivaṭṭanteyeva koṭisatasahassamattā devatā arahattaṃ pāpuṇiṃsu, sotāpannādīnaṃ gaṇanapatho natthi. Sakko maṅgalaṃ sutvā sakaṭṭhānameva gato. Satthārā maṅgale kathite sadevako loko ‘‘sukathita’’nti abhinandi. Tadā <a name="M4.0074"></a> dhammasabhāyaṃ tathāgatassa guṇakathaṃ samuṭṭhāpesuṃ ‘‘āvuso, satthā aññesaṃ avisayaṃ maṅgalapañhaṃ sadevakassa lokassa cittaṃ gahetvā kukkuccaṃ chinditvā gaganatale candaṃ uṭṭhāpento viya kathesi, evaṃ mahāpañño, āvuso, tathāgato’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘anacchariyaṃ, bhikkhave, idāneva sambodhippattassa mama maṅgalapañhakathanaṃ, svāhaṃ bodhisattacariyaṃ carantopi devamanussānaṃ kaṅkhaṃ chinditvā maṅgalapañhaṃ kathesi’’nti vatvā atītaṃ āhari.</p>
<p class="bodytext">Atīte <a name="P4.0074"></a> bārāṇasiyaṃ brahmadatte rajjaṃ kārente bodhisatto ekasmiṃ gāme vibhavasampannassa brāhmaṇassa kule nibbatti, ‘‘rakkhitakumāro’’tissa nāmaṃ akaṃsu. So vayappatto takkasilāyaṃ uggahitasippo katadārapariggaho mātāpitūnaṃ accayena ratanavilokanaṃ katvā saṃviggamānaso mahādānaṃ pavattetvā kāme pahāya himavantapadese pabbajitvā jhānābhiññaṃ nibbattetvā <a name="V4.0067"></a> vanamūlaphalāhāro ekasmiṃ padese vāsaṃ kappesi. Anupubbenassa parivāro mahā ahosi, pañca antevāsikasatāni ahesuṃ. Athekadivasaṃ te tāpasā bodhisattaṃ upasaṅkamitvā vanditvā ‘‘ācariya, vassārattasamaye himavantato otaritvā loṇambilasevanatthāya janapadacārikaṃ gacchāma, evaṃ no sarīrañca thiraṃ bhavissati, jaṅghavihāro ca kato bhavissatī’’ti āhaṃsu. Te ‘‘tena hi tumhe gacchatha, ahaṃ idheva vasissāmī’’ti vutte taṃ vanditvā himavantā otaritvā cārikaṃ caramānā bārāṇasiṃ patvā rājuyyāne vasiṃsu. Tesaṃ mahāsakkārasammāno ahosi. Athekadivasaṃ bārāṇasiyaṃ santhāgāre sannipatite mahājanakāye maṅgalapañho samuṭṭhāti. Sabbaṃ paccuppannavatthunayeneva veditabbaṃ.</p>
<p class="bodytext">Tadā pana manussānaṃ kaṅkhaṃ chinditvā maṅgalapañhaṃ kathetuṃ samatthaṃ apassanto mahājano uyyānaṃ gantvā isigaṇaṃ maṅgalapañhaṃ pucchi. Isayo rājānaṃ āmantetvā ‘‘mahārāja, mayaṃ etaṃ kathetuṃ na sakkhissāma, apica kho amhākaṃ ācariyo rakkhitatāpaso nāma mahāpañño himavante vasati, so sadevakassa lokassa cittaṃ gahetvā etaṃ maṅgalapañhaṃ kathessatī’’ti vadiṃsu. Rājā ‘‘bhante, himavanto <a name="M4.0075"></a> nāma dūre duggamova, na sakkhissāma mayaṃ tattha gantuṃ, sādhu vata tumheyeva ācariyassa santikaṃ gantvā pucchitvā uggaṇhitvā punāgantvā amhākaṃ kathethā’’ti āha. Te ‘‘sādhū’’ti sampaṭicchitvā ācariyassa santikaṃ gantvā vanditvā katapaṭisanthārā ācariyena rañño dhammikabhāve janapadacāritte ca pucchite taṃ diṭṭhamaṅgalādīnaṃ uppattiṃ ādito paṭṭhāya kathetvā <a name="P4.0075"></a> rañño yācanāya ca attano pañhasavanatthaṃ āgatabhāvaṃ pakāsetvā ‘‘sādhu no bhante, maṅgalapañhaṃ pākaṭaṃ katvā kathethā’’ti yāciṃsu. Tato jeṭṭhantevāsiko ācariyaṃ pucchanto paṭhamaṃ gāthamāha –</p>
<p class="hangnum"><a name="para155"></a><span class="paranum">155</span>.</p>
<p class="gatha1"> ‘‘Kiṃsu naro jappamadhicca kāle, kaṃ vā vijjaṃ katamaṃ vā sutānaṃ;</p>
<p class="gathalast">So macco asmiñca paramhi loke, kathaṃ karo sotthānena gutto’’ti.</p>
<p class="bodytext">Tattha <span class="bld">kāle</span>ti maṅgalapatthanakāle. <span class="bld">Vijja</span>nti vedaṃ. <span class="bld">Sutāna</span>nti sikkhitabbayuttakapariyattīnaṃ. <span class="bld">Asmiñcā</span>ti ettha <span class="bld">cā</span>ti nipātamattaṃ. <span class="bld">Sotthānenā</span>ti sotthibhāvāvahena maṅgalena. Idaṃ vuttaṃ hoti – ‘‘ācariya, puriso maṅgalaṃ icchanto maṅgalakāle kiṃsu nāma jappanto tīsu vedesu kataraṃ vā vedaṃ kataraṃ vā sutānaṃ antare sutapariyattiṃ adhīyitvā so macco imasmiñca loke paramhi ca kathaṃ karo etesu jappādīsu kiṃ kena niyāmena karonto sotthānena niraparādhamaṅgalena gutto rakkhito hoti, taṃ ubhayalokahitaṃ gahetvā ṭhitamaṅgalaṃ amhākaṃ kathehī’’ti.</p>
<p class="bodytext">Evaṃ <a name="V4.0068"></a> jeṭṭhantevāsikena maṅgalapañhaṃ puṭṭho mahāsatto devamanussānaṃ kaṅkhaṃ chindanto ‘‘idañcidañca maṅgala’’nti buddhalīḷāya maṅgalaṃ kathento āha –</p>
<p class="hangnum"><a name="para156"></a><span class="paranum">156</span>.</p>
<p class="gatha1"> ‘‘Yassa <a name="M4.0076"></a> devā pitaro ca sabbe, sarīsapā sabbabhūtāni cāpi;</p>
<p class="gathalast">Mettāya niccaṃ apacitāni honti, bhūtesu ve sotthānaṃ tadāhū’’ti.</p>
<p class="bodytext">Tattha <span class="bld">yassā</span>ti yassa puggalassa. <span class="bld">Devā</span>ti bhummadeve ādiṃ katvā sabbepi kāmāvacaradevā. <span class="bld">Pitaro cā</span>ti tatuttari rūpāvacarabrahmāno. <span class="bld">Sarīsapā</span>ti dīghajātikā. <span class="bld">Sabbabhūtāni cāpī</span>ti vuttāvasesāni ca sabbānipi bhūtāni. <span class="bld">Mettāya niccaṃ apacitāni hontī</span>ti ete sabbe sattā dasadisāpharaṇavasena pavattāya appanāppattāya mettābhāvanāya apacitā honti. <span class="bld">Bhūtesu ve</span>ti taṃ tassa puggalassa sabbasattesu sotthānaṃ nirantaraṃ pavattaṃ niraparādhamaṅgalaṃ <a name="P4.0076"></a> āhu. Mettāvihārī hi puggalo sabbesaṃ piyo hoti parūpakkamena avikopiyo. Iti so iminā maṅgalena rakkhito gopito hotīti.</p>
<p class="bodytext">Iti mahāsatto paṭhamaṃ maṅgalaṃ kathetvā dutiyādīni kathento –</p>
<p class="hangnum"><a name="para157"></a><span class="paranum">157</span>.</p>
<p class="gatha1"> ‘‘Yo sabbalokassa nivātavutti, itthīpumānaṃ sahadārakānaṃ;</p>
<p class="gathalast">Khantā duruttānamappaṭikūlavādī, adhivāsanaṃ sotthānaṃ tadāhu.</p>
<p class="hangnum"><a name="para158"></a><span class="paranum">158</span>.</p>
<p class="gatha1"> ‘‘Yo nāvajānāti sahāyamatte, sippena kulyāhi dhanena jaccā;</p>
<p class="gathalast">Rucipañño atthakāle matīmā, sahāyesu ve sotthānaṃ tadāhu.</p>
<p class="hangnum"><a name="para159"></a><span class="paranum">159</span>.</p>
<p class="gatha1"> ‘‘Mittāni ve yassa bhavanti santo, saṃvissatthā avisaṃvādakassa;</p>
<p class="gathalast">Na mittadubbhī saṃvibhāgī dhanena, mittesu ve sotthānaṃ tadāhu.</p>
<p class="hangnum"><a name="para160"></a><span class="paranum">160</span>.</p>
<p class="gatha1"> ‘‘Yassa <a name="M4.0077"></a> bhariyā tulyavayā samaggā, anubbatā dhammakāmā pajātā;</p>
<p class="gathalast">Koliniyā sīlavatī patibbatā, dāresu ve sotthānaṃ tadāhu.</p>
<p class="hangnum"><a name="para161"></a><span class="paranum">161</span>.</p>
<p class="gatha1"> ‘‘Yassa rājā bhūtapati yasassī, jānāti soceyyaṃ parakkamañca;</p>
<p class="gathalast">Advejjhatā suhadayaṃ mamanti, rājūsu ve sotthānaṃ tadāhu.</p>
<p class="hangnum"><a name="para162"></a><span class="paranum">162</span>.</p>
<p class="gatha1"> ‘‘Annañca <a name="V4.0069"></a> pānañca dadāti saddho, mālañca gandhañca vilepanañca;</p>
<p class="gathalast">Pasannacitto anumodamāno, saggesu ve sotthānaṃ tadāhu.</p>
<p class="hangnum"><a name="para163"></a><span class="paranum">163</span>.</p>
<p class="gatha1"> ‘‘Yamariyadhammena punanti vuddhā, ārādhitā samacariyāya santo;</p>
<p class="gathalast">Bahussutā <a name="P4.0077"></a> isayo sīlavanto, arahantamajjhe sotthānaṃ tadāhū’’ti. –</p>
<p class="unindented">Imā gāthā abhāsi.</p>
<p class="bodytext">Tattha <span class="bld">nivātavuttī</span>ti muducittatāya sabbalokassa nīcavutti hoti. <span class="bld">Khantā duruttāna</span>nti parehi vuttānaṃ duṭṭhavacanānaṃ adhivāsako hoti. <span class="bld">Appaṭikūlavādī</span>ti ‘‘akkocchi maṃ, avadhi ma’’nti yugaggāhaṃ akaronto anukūlameva vadati. <span class="bld">Adhivāsana</span>nti idaṃ adhivāsanaṃ tassa sotthānaṃ niraparādhamaṅgalaṃ paṇḍitā vadanti.</p>
<p class="bodytext"><span class="bld">Sahāyamatte</span>ti sahāye ca sahāyamatte ca. Tattha sahapaṃsukīḷitā sahāyā nāma, dasa dvādasa vassāni ekato vutthā sahāyamattā nāma, te sabbepi ‘‘ahaṃ sippavā, ime nisippā’’ti evaṃ sippena vā ‘‘ahaṃ kulīno, ime na kulīnā’’ti evaṃ kulasampattisaṅkhātāhi kulyāhi vā, ‘‘ahaṃ aḍḍho, ime duggatā’’ti evaṃ dhanena vā, ‘‘ahaṃ jātisampanno, ime dujjātā’’ti evaṃ jaccā vā nāvajānāti. <span class="bld">Rucipañño</span>ti sādhupañño sundarapañño<a name="M4.0078"></a>. <span class="bld">Atthakāle</span>ti kassacideva atthassa kāraṇassa uppannakāle. <span class="bld">Matīmā</span>ti taṃ taṃ atthaṃ paricchinditvā vicāraṇasamatthatāya matimā hutvā te sahāye nāvajānāti. <span class="bld">Sahāyesū</span>ti taṃ tassa anavajānanaṃ sahāyesu sotthānaṃ nāmāti porāṇakapaṇḍitā āhu. Tena hi so niraparādhamaṅgalena idhaloke ca paraloke ca gutto hoti. Tattha paṇḍite sahāye nissāya sotthibhāvo <span class="bld">kusanāḷijātakena</span> (jā. 1.1.121 ādayo) kathetabbo.</p>
<p class="bodytext"><span class="bld">Santo</span>ti paṇḍitā sappurisā yassa mittāni bhavanti. <span class="bld">Saṃvissatthā</span>ti gharaṃ pavisitvā icchiticchitasseva gahaṇavasena vissāsamāpannā. <span class="bld">Avisaṃvādakassā</span>ti avisaṃvādanasīlassa. <span class="bld">Na mittadubbhī</span>ti yo ca mittadubbhī na hoti. <span class="bld">Saṃvibhāgī dhanenā</span>ti attano dhanena mittānaṃ saṃvibhāgaṃ karoti. <span class="bld">Mittesū</span>ti mitte nissāya laddhabbaṃ tassa taṃ mittesu sotthānaṃ nāma hoti. So hi evarūpehi mittehi rakkhito sotthiṃ pāpuṇāti. Tattha mitte nissāya sotthibhāvo <span class="bld">mahāukkusajātakā</span>dīhi (jā. 1.14.44 ādayo) kathetabbo.</p>
<p class="bodytext"><span class="bld">Tulyavayā</span>ti <a name="V4.0070"></a> samānavayā. <span class="bld">Samaggā</span>ti samaggavāsā. <span class="bld">Anubbatā</span>ti anuvattitā. <span class="bld">Dhammakāmā</span>ti tividhasucaritadhammaṃ roceti. <span class="bld">Pajātā</span>ti vijāyinī, na vañjhā. <span class="bld">Dāresū</span>ti etehi sīlaguṇehi samannāgate mātugāme gehe vasante sāmikassa sotthi hotīti paṇḍitā kathenti. Tattha sīlavantaṃ mātugāmaṃ nissāya sotthibhāvo <span class="bld">maṇicorajātaka-</span> (jā. 1.2.87 ādayo) <span class="bld">sambūlajātaka-</span> (jā. 1.16.297 ādayo) <span class="bld">khaṇḍahālajātakehi</span> (jā. 2.22.982 ādayo) kathetabbo.</p>
<p class="bodytext"><span class="bld">Soceyya</span>nti sucibhāvaṃ. <span class="bld">Advejjhatā</span>ti advejjhatāya na esa mayā saddhiṃ bhijjitvā dvidhā bhavissatīti evaṃ advejjhabhāvena yaṃ jānāti. <span class="bld">Suhadayaṃ mama</span>nti suhado ayaṃ mamanti ca yaṃ jānāti. <span class="bld">Rājūsu ve</span>ti evaṃ rājūsu sevakānaṃ sotthānaṃ nāmāti paṇḍitā kathenti. <span class="bld">Dadāti</span> <a name="P4.0078"></a> <span class="bld">saddho</span>ti kammañca phalañca saddahitvā dadāti. <span class="bld">Saggesu ve</span>ti evaṃ sagge devaloke sotthānaṃ niraparādhamaṅgalanti paṇḍitā kathenti, taṃ petavatthuvimānavatthūhi vitthāretvā kathetabbaṃ.</p>
<p class="bodytext"><span class="bld">Punanti</span> <a name="M4.0079"></a> <span class="bld">vuddhā</span>ti yaṃ puggalaṃ ñāṇavuddhā ariyadhammena punanti parisodhenti. <span class="bld">Samacariyāyā</span>ti sammāpaṭipattiyā. <span class="bld">Bahussutā</span>ti paṭivedhabahussutā. <span class="bld">Isayo</span>ti esitaguṇā. <span class="bld">Sīlavanto</span>ti ariyasīlena samannāgatā. <span class="bld">Arahantamajjhe</span>ti arahantānaṃ majjhe paṭilabhitabbaṃ taṃ sotthānanti paṇḍitā kathenti. Arahanto hi attanā paṭividdhamaggaṃ ācikkhitvā paṭipādentā ārādhakaṃ puggalaṃ ariyamaggena punanti, sopi arahāva hoti.</p>
<p class="bodytext">Evaṃ mahāsatto arahattena desanāya kūṭaṃ gaṇhanto aṭṭhahi gāthāhi aṭṭha mahāmaṅgalāni kathetvā tesaññeva maṅgalānaṃ thutiṃ karonto osānagāthamāha –</p>
<p class="hangnum"><a name="para164"></a><span class="paranum">164</span>.</p>
<p class="gatha1"> ‘‘Etāni kho sotthānāni loke, viññuppasatthāni sukhudrayāni;</p>
<p class="gathalast">Tānīdha sevetha naro sapañño, na hi maṅgale kiñcanamatthi sacca’’nti.</p>
<p class="bodytext">Tattha <span class="bld">na hi maṅgale</span>ti tasmiṃ pana diṭṭhasutamutappabhede maṅgale kiñcanaṃ ekamaṅgalampi saccaṃ nāma natthi, nibbānameva panekaṃ paramatthasaccanti.</p>
<p class="bodytext">Isayo tāni maṅgalāni sutvā sattaṭṭhadivasaccayena ācariyaṃ āpucchitvā tattheva agamaṃsu. Rājā tesaṃ santikaṃ gantvā pucchi. Te tassa ācariyena kathitaniyāmena maṅgalapañhaṃ <a name="V4.0071"></a> kathetvā himavantameva āgamaṃsu. Tato paṭṭhāya loke maṅgalaṃ pākaṭaṃ ahosi. Maṅgalesu vattitvā matamatā saggapathaṃ pūresuṃ. Bodhisatto cattāro brahmavihāre bhāvetvā isigaṇaṃ ādāya brahmaloke nibbatti.</p>
<p class="bodytext">Satthā imaṃ dhammadesanaṃ āharitvā ‘‘na, bhikkhave, idāneva, pubbepāhaṃ maṅgalapañhaṃ kathesi’’nti vatvā jātakaṃ samodhānesi – ‘‘tadā isigaṇo buddhaparisā ahosi<a name="P4.0079"></a>, maṅgalapañhapucchako jeṭṭhantevāsiko sāriputto, ācariyo pana ahameva ahosi’’nti.</p>
<p class="centered">Mahāmaṅgalajātakavaṇṇanā pannarasamā.</p>
<p class="hangnum"> </p>
<p class="bodytext"> [454] 16. Ghaṭapaṇḍitajātakavaṇṇanā</p>
<p class="bodytext"><span class="bld">Uṭṭhehi</span> <a name="M4.0080"></a> <span class="bld">kaṇhā</span>ti idaṃ satthā jetavane viharanto mataputtaṃ kuṭumbikaṃ ārabbha kathesi. Vatthu maṭṭhakuṇḍalisadisameva. Idha pana satthā taṃ upāsakaṃ ‘‘kiṃ, upāsaka, socasī’’ti vatvā ‘‘āma, bhante’’nti vutte ‘‘upāsaka, porāṇakapaṇḍitā paṇḍitānaṃ kathaṃ sutvā mataputtaṃ nānusociṃsū’’ti vatvā tena yācito atītaṃ āhari.</p>
<p class="bodytext">Atīte uttarapathe kaṃsabhoge asitañjananagare mahākaṃso nāma rājā rajjaṃ kāresi. Tassa kaṃso ca, upakaṃso cāti dve puttā ahesuṃ, devagabbhā nāma ekā dhītā. Tassā jātadivase nemittakā brāhmaṇā ‘‘etissā kucchiyaṃ nibbattaputtā kaṃsagottaṃ kaṃsavaṃsaṃ nāsessantī’’ti byākariṃsu. Rājā balavasinehena dhītaraṃ vināsetuṃ nāsakkhi, ‘‘bhātaro jānissantī’’ti yāvatāyukaṃ ṭhatvā kālamakāsi. Tasmiṃ kālakate kaṃso rājā ahosi, upakaṃso uparājā. Te cintayiṃsu ‘‘sace mayaṃ bhaginiṃ nāsessāma, gārayhā bhavissāma, etaṃ kassaci adatvā nissāmikaṃ katvā paṭijaggissāmā’’ti. Te ekathūṇakaṃ pāsādaṃ kāretvā taṃ tattha vasāpesuṃ. Nandigopā nāma tassā paricārikā ahosi. Andhakaveṇḍo nāma dāso tassā sāmiko ārakkhamakāsi.</p>
<p class="bodytext">Tadā uttaramadhurāya mahāsāgaro nāma rājā rajjaṃ kāresi. Tassa sāgaro, upasāgaro cāti dve puttā ahesuṃ. Tesu pitu accayena sāgaro rājā ahosi, upasāgaro uparājā. So upakaṃsassa sahāyako ekācariyakule ekato uggahitasippo. So sāgarassa bhātu antepure <a name="V4.0072"></a> dubbhitvā bhāyamāno palāyitvā kaṃsabhoge upakaṃsassa santikaṃ agamāsi. Upakaṃso taṃ rañño dassesi, rājā tassa <a name="P4.0080"></a> mahantaṃ yasaṃ adāsi. So rājupaṭṭhānaṃ gacchanto devagabbhāya nivāsaṃ ekathambhaṃ pāsādaṃ disvā ‘‘kasseso nivāso’’ti pucchitvā taṃ kāraṇaṃ sutvā devagabbhāya paṭibaddhacitto ahosi. Devagabbhāpi ekadivasaṃ taṃ upakaṃsena saddhiṃ rājupaṭṭhānaṃ āgacchantaṃ disvā ‘‘ko eso’’ti pucchitvā ‘‘mahāsāgarassa putto upasāgaro nāmā’’ti nandigopāya <a name="M4.0081"></a> santikā sutvā tasmiṃ paṭibaddhacittā ahosi. Upasāgaro nandigopāya lañjaṃ datvā ‘‘bhagini, sakkhissasi me devagabbhaṃ dassetu’’nti āha. Sā ‘‘na etaṃ sāmi, garuka’’nti vatvā taṃ kāraṇaṃ devagabbhāya ārocesi. Sā pakatiyāva tasmiṃ paṭibaddhacittā taṃ vacanaṃ sutvā ‘‘sādhū’’ti sampaṭicchitvā nandigopā upasāgarassa saññaṃ datvā rattibhāge taṃ pāsādaṃ āropesi. So devagabbhāya saddhiṃ saṃvāsaṃ kappesi. Atha nesaṃ punappunaṃ saṃvāsena devagabbhā gabbhaṃ paṭilabhi.</p>
<p class="bodytext">Aparabhāge tassā gabbhapatiṭṭhānaṃ pākaṭaṃ ahosi. Bhātaro nandigopaṃ pucchiṃsu, sā abhayaṃ yācitvā taṃ antaraṃ kathesi. Te sutvā ‘‘bhaginiṃ nāsetuṃ na sakkā, sace dhītaraṃ vijāyissati, tampi na nāsessāma, sace pana putto bhavissati, nāsessāmā’’ti cintetvā devagabbhaṃ upasāgarasseva adaṃsu. Sā paripuṇṇagabbhā dhītaraṃ vijāyi. Bhātaro sutvā haṭṭhatuṭṭhā tassā ‘‘añjanadevī’’ti nāmaṃ kariṃsu. Tesaṃ bhogavaḍḍhamānaṃ nāma bhogagāmaṃ adaṃsu. Upasāgaro devagabbhaṃ gahetvā bhogavaḍḍhamānagāme vasi. Devagabbhāya punapi gabbho patiṭṭhāsi, nandigopāpi taṃ divasameva gabbhaṃ paṭilabhi. Tāsu paripuṇṇagabbhāsu ekadivasameva devagabbhā puttaṃ vijāyi, nandigopā dhītaraṃ vijāyi. Devagabbhā puttassa vināsanabhayena puttaṃ nandigopāya rahassena pesetvā tassā dhītaraṃ āharāpesi. Tassā vijātabhāvaṃ bhātikānaṃ ārocesuṃ. Te ‘‘puttaṃ vijātā, dhītara’’nti pucchitvā ‘‘dhītara’’nti <a name="P4.0081"></a> vutte ‘‘tena hi posethā’’ti āhaṃsu. Etenupāyena devagabbhā dasa putte vijāyi, dasa dhītaro nandigopā vijāyi. Dasa puttā nandigopāya santike vaḍḍhanti, dhītaro devagabbhāya. Taṃ antaraṃ koci na jānāti. Devagabbhāya jeṭṭhaputto vāsudevo nāma ahosi, dutiyo baladevo, tatiyo candadevo, catuttho sūriyadevo, pañcamo aggidevo, chaṭṭho varuṇadevo, sattamo ajjuno, aṭṭhamo pajjuno, navamo ghaṭapaṇḍito, dasamo aṅkuro nāma ahosi. Te andhakaveṇḍadāsaputtā dasa bhātikā ceṭakāti pākaṭā ahesuṃ.</p>
<p class="bodytext">Te aparabhāge vuddhimanvāya thāmabalasampannā kakkhaḷā pharusā hutvā vilopaṃ karontā vicaranti<a name="V4.0073"></a>, rañño gacchante paṇṇākārepi vilumpanteva. Manussā <a name="M4.0082"></a> sannipatitvā ‘‘andhakaveṇḍadāsaputtā dasa bhātikā raṭṭhaṃ vilumpantī’’ti rājaṅgaṇe upakkosiṃsu. Rājā andhakaveṇḍaṃ pakkosāpetvā ‘‘kasmā puttehi vilopaṃ kārāpesī’’ti tajjesi. Evaṃ dutiyampi tatiyampi manussehi upakkose kate rājā taṃ santajjesi. So maraṇabhayabhīto rājānaṃ abhayaṃ yācitvā ‘‘deva, ete na mayhaṃ puttā, upasāgarassa puttā’’ti taṃ antaraṃ ārocesi. Rājā bhīto ‘‘kena te upāyena gaṇhāmā’’ti amacce pucchitvā ‘‘ete, deva, mallayuddhavittakā, nagare yuddhaṃ kāretvā tattha ne yuddhamaṇḍalaṃ āgate gāhāpetvā māressāmā’’ti vutte cārurañca, muṭṭhikañcāti dve malle posetvā ‘‘ito sattame divase yuddhaṃ bhavissatī’’ti nagare bheriṃ carāpetvā rājaṅgaṇe yuddhamaṇḍalaṃ sajjāpetvā akkhavāṭaṃ kāretvā yuddhamaṇḍalaṃ alaṅkārāpetvā dhajapaṭākaṃ bandhāpesi. Sakalanagaraṃ saṅkhubhi. Cakkāticakkaṃ mañcātimañcaṃ bandhitvā cāruramuṭṭhikā yuddhamaṇḍalaṃ āgantvā vaggantā gajjantā apphoṭentā vicariṃsu. Dasa bhātikāpi āgantvā rajakavīthiṃ vilumpitvā vaṇṇasāṭake nivāsetvā gandhāpaṇesu gandhaṃ<a name="P4.0082"></a>, mālākārāpaṇesu mālaṃ vilumpitvā vilittagattā māladhārino katakaṇṇapūrā vaggantā gajjantā apphoṭentā yuddhamaṇḍalaṃ pavisiṃsu.</p>
<p class="bodytext">Tasmiṃ khaṇe cāruro apphoṭento vicarati. Baladevo taṃ disvā ‘‘na naṃ hatthena chupissāmī’’ti hatthisālato mahantaṃ hatthiyottaṃ āharitvā vaggitvā gajjitvā yottaṃ khipitvā cāruraṃ udare veṭhetvā dve yottakoṭiyo ekato katvā vattetvā ukkhipitvā sīsamatthake bhametvā bhūmiyaṃ pothetvā bahi akkhavāṭe khipi. Cārure mate rājā muṭṭhikamallaṃ āṇāpesi. So uṭṭhāya vaggitvā gajjitvā apphoṭesi. Baladevo taṃ pothetvā aṭṭhīni sañcuṇṇetvā ‘‘amallomhi, amallomhī’’ti vadantameva ‘‘nāhaṃ tava mallabhāvaṃ vā amallabhāvaṃ vā jānāmī’’ti hatthe gahetvā bhūmiyaṃ pothetvā jīvitakkhayaṃ pāpetvā bahi akkhavāṭe khipi. Muṭṭhiko maranto ‘‘yakkho hutvā taṃ khādituṃ labhissāmī’’ti patthanaṃ paṭṭhapesi. So kālamattikaaṭaviyaṃ nāma yakkho hutvā nibbatti. Rājā ‘‘gaṇhatha dasa bhātike ceṭake’’ti uṭṭhahi<a name="M4.0083"></a>. Tasmiṃ khaṇe vāsudevo cakkaṃ khipi. Taṃ dvinnampi bhātikānaṃ sīsāni pātesi. Mahājano bhītatasito ‘‘avassayā no hothā’’ti tesaṃ pādesu patitvā nipajji. Te dvepi mātule māretvā asitañjananagare rajjaṃ gahetvā mātāpitaro tattha katvā ‘‘sakalajambudīpe rajjaṃ gaṇhissāmā’’ti nikkhamitvā anupubbena kālayonakarañño nivāsaṃ ayujjhanagaraṃ gantvā taṃ parikkhipitvā ṭhitaṃ parikhārukkhagahanaṃ viddhaṃsetvā pākāraṃ bhinditvā rājānaṃ <a name="V4.0074"></a> gahetvā taṃ rajjaṃ attano hatthagataṃ katvā dvāravatiṃ pāpuṇiṃsu. Tassa pana nagarassa ekato samuddo ekato pabbato, amanussapariggahitaṃ kira taṃ ahosi.</p>
<p class="bodytext">Tassa ārakkhaṃ gahetvā ṭhitayakkho paccāmitte disvā gadrabhavesena gadrabharavaṃ ravati. Tasmiṃ khaṇe yakkhānubhāvena <a name="P4.0083"></a> sakalanagaraṃ uppatitvā mahāsamudde ekasmiṃ dīpake tiṭṭhati. Paccāmittesu gatesu punāgantvā sakaṭṭhāneyeva patiṭṭhāti. Tadāpi so gadrabho tesaṃ dasannaṃ bhātikānaṃ āgamanaṃ ñatvā gadrabharavaṃ ravi. Nagaraṃ uppatitvā dīpake patiṭṭhāya tesu nagaraṃ adisvā nivattantesu punāgantvā sakaṭṭhāne patiṭṭhāsi. Te puna nivattiṃsu, punapi gadrabho tatheva akāsi. Te dvāravatinagare rajjaṃ gaṇhituṃ asakkontā kaṇhadīpāyanassa isino santikaṃ gantvā vanditvā ‘‘bhante, mayaṃ dvāravatiyaṃ rajjaṃ gahetuṃ na sakkoma, ekaṃ no upāyaṃ karothā’’ti pucchitvā ‘‘parikhāpiṭṭhe asukasmiṃ nāma ṭhāne eko gadrabho carati. So hi amitte disvā viravati, tasmiṃ khaṇe nagaraṃ uppatitvā gacchati, tumhe tassa pāde gaṇhatha, ayaṃ vo nipphajjanūpāyo’’ti vutte tāpasaṃ vanditvā gantvā gadrabhassa pādesu gahetvā nipatitvā ‘‘sāmi, ṭhapetvā tumhe añño amhākaṃ avassayo natthi, amhākaṃ nagaraṃ gaṇhanakāle mā ravitthā’’ti yāciṃsu. Gadrabho ‘‘na sakkā na viravituṃ, tumhe pana paṭhamataraṃ āgantvā cattāro janā mahantāni ayanaṅgalāni gahetvā catūsu nagaradvāresu mahante ayakhāṇuke bhūmiyaṃ ākoṭetvā nagarassa uppatanakāle naṅgalāni gahetvā naṅgalabaddhaṃ ayasaṅkhalikaṃ ayakhāṇuke bandheyyātha, nagaraṃ uppatituṃ na sakkhissatī’’ti āha.</p>
<p class="bodytext">Te <a name="M4.0084"></a> ‘‘sādhū’’ti vatvā tasmiṃ aviravanteyeva naṅgalāni ādāya catūsu nagaradvāresu khāṇuke bhūmiyaṃ ākoṭetvā aṭṭhaṃsu. Tasmiṃ khaṇe gadrabho viravi, nagaraṃ uppatitumārabhi. Catūsu dvāresu ṭhitā catūhi ayanaṅgalehi gahetvā naṅgalabaddhā ayasaṅkhalikā khāṇukesu bandhiṃsu, nagaraṃ uppatituṃ nāsakkhi. Dasa bhātikā tato nagaraṃ pavisitvā rājānaṃ māretvā rajjaṃ gaṇhiṃsu. Evaṃ te sakalajambudīpe tesaṭṭhiyā <a name="P4.0084"></a> nagarasahassesu sabbarājāno cakkena jīvitakkhayaṃ pāpetvā dvāravatiyaṃ vasamānā rajjaṃ dasa koṭṭhāse katvā vibhajiṃsu, bhaginiṃ pana añjanadeviṃ na sariṃsu. Tato puna ‘‘ekādasa koṭṭhāse karomā’’ti vutte aṅkuro ‘‘mama koṭṭhāsaṃ tassā detha, ahaṃ vohāraṃ katvā jīvissāmi, kevalaṃ tumhe attano janapade mayhaṃ suṅkaṃ vissajjethā’’ti āha. Te ‘‘sādhū’’ti sampaṭicchitvā tassa koṭṭhāsaṃ bhaginiyā datvā saddhiṃ tāya nava rājāno dvāravatiyaṃ vasiṃsu. Aṅkuro pana vaṇijjamakāsi. Evaṃ tesu aparāparaṃ puttadhītāhi vaḍḍhamānesu addhāne gate mātāpitaro kālamakaṃsu.</p>
<p class="bodytext">Tadā <a name="V4.0075"></a> kira manussānaṃ vīsativassasahassāyukakālo ahosi. Tadā vāsudevamahārājassa eko putto kālamakāsi. Rājā sokapareto sabbakiccāni pahāya mañcassa aṭaniṃ pariggahetvā vilapanto nipajji. Tasmiṃ kāle ghaṭapaṇḍito cintesi ‘‘ṭhapetvā maṃ añño koci mama bhātu sokaṃ harituṃ samattho nāma natthi, upāyenassa sokaṃ harissāmī’’ti. So ummattakavesaṃ gahetvā ‘‘sasaṃ me detha, sasaṃ me dethā’’ti ākāsaṃ ullokento sakalanagaraṃ vicari. ‘‘Ghaṭapaṇḍito ummattako jāto’’ti sakalanagaraṃ saṅkhubhi. Tasmiṃ kāle rohiṇeyyo nāma amacco vāsudevarañño santikaṃ gantvā tena saddhiṃ kathaṃ samuṭṭhāpento paṭhamaṃ gāthamāha –</p>
<p class="hangnum"><a name="para165"></a><span class="paranum">165</span>.</p>
<p class="gatha1"> ‘‘Uṭṭhehi kaṇha kiṃ sesi, ko attho supanena te;</p>
<p class="gatha2">Yopi tuyhaṃ sako bhātā, hadayaṃ cakkhu ca dakkhiṇaṃ;</p>
<p class="gathalast">Tassa vātā balīyanti, ghaṭo jappati kesavā’’ti.</p>
<p class="bodytext">Tattha <a name="M4.0085"></a> <span class="bld">kaṇhā</span>ti gottenālapati, kaṇhāyanagotto kiresa. <span class="bld">Ko attho</span>ti katarā nāma vaḍḍhi. <span class="bld">Hadayaṃ cakkhu ca dakkhiṇa</span>nti hadayena ceva dakkhiṇacakkhunā ca samānoti attho. <span class="bld">Tassa vātā balīyantī</span>ti tassa hadayaṃ apasmāravātā avattharantīti attho. <span class="bld">Jappatī</span>ti ‘‘sasaṃ me dethā’’ti vippalapati. <span class="bld">Kesavā</span>ti so kira kesasobhanatāya ‘‘kesavā’’ti paññāyittha, tena taṃ nāmenālapati.</p>
<p class="bodytext">Evaṃ <a name="P4.0085"></a> amaccena vutte tassa ummattakabhāvaṃ ñatvā satthā abhisambuddho hutvā dutiyaṃ gāthamāha –</p>
<p class="hangnum"><a name="para166"></a><span class="paranum">166</span>.</p>
<p class="gatha1"> ‘‘Tassa taṃ vacanaṃ sutvā, rohiṇeyyassa kesavo;</p>
<p class="gathalast">Taramānarūpo vuṭṭhāsi, bhātusokena aṭṭito’’ti.</p>
<p class="bodytext">Rājā uṭṭhāya sīghaṃ pāsādā otaritvā ghaṭapaṇḍitassa santikaṃ gantvā ubhosu hatthesu daḷhaṃ gahetvā tena saddhiṃ sallapanto tatiyaṃ gāthamāha –</p>
<p class="hangnum"><a name="para167"></a><span class="paranum">167</span>.</p>
<p class="gatha1"> ‘‘Kiṃ nu ummattarūpova, kevalaṃ dvārakaṃ imaṃ;</p>
<p class="gathalast">Saso sasoti lapasi, ko nu te sasamāharī’’ti.</p>
<p class="bodytext">Tattha <a name="V4.0076"></a> <span class="bld">kevalaṃ dvārakaṃ ima</span>nti kasmā ummattako viya hutvā sakalaṃ imaṃ dvāravatinagaraṃ vicaranto ‘‘saso saso’’ti lapasi. Ko tava sasaṃ hari, kena te saso gahitoti pucchati.</p>
<p class="bodytext">So raññā evaṃ vuttepi punappunaṃ tadeva vacanaṃ vadati. Rājā puna dve gāthā abhāsi –</p>
<p class="hangnum"><a name="para168"></a><span class="paranum">168</span>.</p>
<p class="gatha1"> ‘‘Sovaṇṇamayaṃ maṇīmayaṃ, lohamayaṃ atha rūpiyāmayaṃ;</p>
<p class="gathalast">Saṅkhasilāpavāḷamayaṃ, kārayissāmi te sasaṃ.</p>
<p class="hangnum"><a name="para169"></a><span class="paranum">169</span>.</p>
<p class="gatha1"> ‘‘Santi aññepi sasakā, araññe vanagocarā;</p>
<p class="gathalast">Tepi te ānayissāmi, kīdisaṃ sasamicchasī’’ti.</p>
<p class="bodytext">Tatrāyaṃ saṅkhepattho – tesu suvaṇṇamayādīsu yaṃ icchasi, taṃ vada, ahaṃ te kāretvā dassāmi, athāpi te na rocesi, aññepi araññe <a name="M4.0086"></a> vanagocarā sasakā atthi, tepi te ānayissāmi, vada bhadramukha, kīdisaṃ sasamicchasīti.</p>
<p class="bodytext">Rañño kathaṃ sutvā ghaṭapaṇḍito chaṭṭhaṃ gāthamāha –</p>
<p class="hangnum"><a name="para170"></a><span class="paranum">170</span>.</p>
<p class="gatha1"> ‘‘Na cāhamete icchāmi, ye sasā pathavissitā;</p>
<p class="gathalast">Candato sasamicchāmi, taṃ me ohara kesavā’’ti.</p>
<p class="bodytext">Tattha <span class="bld">oharā</span>ti otārehi.</p>
<p class="bodytext">Rājā tassa kathaṃ sutvā ‘‘nissaṃsayaṃ me bhātā ummattakova jāto’’ti domanassappatto sattamaṃ gāthamāha –</p>
<p class="hangnum"><a name="para171"></a><span class="paranum">171</span>.</p>
<p class="gatha1"> ‘‘So <a name="P4.0086"></a> nūna madhuraṃ ñāti, jīvitaṃ vijahissasi;</p>
<p class="gathalast">Apatthiyaṃ yo patthayasi, candato sasamicchasī’’ti.</p>
<p class="bodytext">Tattha <a name="V4.0077"></a> <span class="bld">ñātī</span>ti kaniṭṭhaṃ ālapanto āha. Idaṃ vuttaṃ hoti – ‘‘tāta, mayhaṃ piyañāti so tvaṃ nūna atimadhuraṃ attano jīvitaṃ vijahissasi, yo apatthetabbaṃ patthayasī’’ti.</p>
<p class="bodytext">Ghaṭapaṇḍito rañño vacanaṃ sutvā niccalo ṭhatvā ‘‘bhātika, tvaṃ candato sasakaṃ patthentassa taṃ alabhitvā jīvitakkhayabhāvaṃ jānanto kiṃ kāraṇā mataputtaṃ anusocasī’’ti vatvā aṭṭhamaṃ gāthamāha –</p>
<p class="hangnum"><a name="para172"></a><span class="paranum">172</span>.</p>
<p class="gatha1"> ‘‘Evaṃ ce kaṇha jānāsi, yadaññamanusāsasi;</p>
<p class="gathalast">Kasmā pure mataṃ puttaṃ, ajjāpi manusocasī’’ti.</p>
<p class="bodytext">Tattha <span class="bld">eva</span>nti idaṃ alabbhaneyyaṭṭhānaṃ nāma na patthetabbanti yadi evaṃ jānāsi. <span class="bld">Yadaññamanusāsasī</span>ti evaṃ jānantova yadi aññaṃ anusāsasīti attho. <span class="bld">Pure</span>ti atha kasmā ito catumāsamatthake mataputtaṃ ajjāpi anusocasīti vadati.</p>
<p class="bodytext">Evaṃ so antaravīthiyaṃ ṭhitakova ‘‘bhātika, ahaṃ tāva paññāyamānaṃ patthemi, tvaṃ pana apaññāyamānassa socasī’’ti vatvā tassa dhammaṃ desento puna dve gāthā abhāsi –</p>
<p class="hangnum"><a name="para173"></a><span class="paranum">173</span>.</p>
<p class="gatha1"> ‘‘Yaṃ <a name="M4.0087"></a> na labbhā manussena, amanussena vā puna;</p>
<p class="gathalast">Jāto me mā marī putto, kuto labbhā alabbhiyaṃ.</p>
<p class="hangnum"><a name="para174"></a><span class="paranum">174</span>.</p>
<p class="gatha1"> ‘‘Na mantā mūlabhesajjā, osadhehi dhanena vā;</p>
<p class="gathalast">Sakkā ānayituṃ kaṇha, yaṃ petamanusocasī’’ti.</p>
<p class="bodytext">Tattha <span class="bld">ya</span>nti bhātika yaṃ evaṃ jāto me putto mā marīti manussena vā devena vā puna na labbhā na sakkā laddhuṃ, taṃ tvaṃ patthesi, tadetaṃ kuto labbhā kena kāraṇena sakkā laddhuṃ, na sakkāti dīpeti. Kasmā? Yasmā alabbhiyaṃ, alabbhaneyyaṭṭhānañhi nāmetanti attho. <span class="bld">Mantā</span>ti mantapayogena. <span class="bld">Mūlabhesajjā</span>ti mūlabhesajjena. <span class="bld">Osadhehī</span>ti nānāvidhosadhehi. <span class="bld">Dhanena vā</span>ti koṭisatasaṅkhyenapi dhanena vā. Idaṃ vuttaṃ hoti – ‘‘yaṃ tvaṃ petamanusocasi, taṃ etehi mantapayogādīhi ānetuṃ na sakkā’’ti.</p>
<p class="bodytext">Rājā <a name="V4.0078"></a> taṃ sutvā ‘‘yuttaṃ, tāta, sallakkhitaṃ me, mama sokaharaṇatthāya tayā idaṃ kata’’nti ghaṭapaṇḍitaṃ vaṇṇento catasso gāthā abhāsi –</p>
<p class="hangnum"><a name="para175"></a><span class="paranum">175</span>.</p>
<p class="gatha1"> ‘‘Yassa <a name="P4.0087"></a> etādisā assu, amaccā purisapaṇḍitā;</p>
<p class="gathalast">Yathā nijjhāpaye ajja, ghaṭo purisapaṇḍito.</p>
<p class="hangnum"><a name="para176"></a><span class="paranum">176</span>.</p>
<p class="gatha1"> ‘‘Ādittaṃ vata maṃ santaṃ, ghatasittaṃva pāvakaṃ;</p>
<p class="gathalast">Vārinā viya osiñcaṃ, sabbaṃ nibbāpaye daraṃ.</p>
<p class="hangnum"><a name="para177"></a><span class="paranum">177</span>.</p>
<p class="gatha1"> ‘‘Abbahī vata me sallaṃ, yamāsi hadayassitaṃ;</p>
<p class="gathalast">Yo me sokaparetassa, puttasokaṃ apānudi.</p>
<p class="hangnum"><a name="para178"></a><span class="paranum">178</span>.</p>
<p class="gatha1"> ‘‘Sohaṃ abbūḷhasallosmi, vītasoko anāvilo;</p>
<p class="gathalast">Na socāmi na rodāmi, tava sutvāna māṇavā’’ti.</p>
<p class="bodytext">Tattha paṭhamagāthāya saṅkhepattho – yathā yena kāraṇena ajja maṃ puttasokaparetaṃ ghaṭo purisapaṇḍito sokaharaṇatthāya nijjhāpaye nijjhāpesi bodhesi. Yassa aññassapi etādisā purisapaṇḍitā amaccā assu, tassa kuto sokoti. Sesagāthā vuttatthāyeva.</p>
<p class="bodytext">Avasāne <a name="M4.0088"></a> –</p>
<p class="hangnum"><a name="para179"></a><span class="paranum">179</span>.</p>
<p class="gatha1"> ‘‘Evaṃ karonti sappaññā, ye honti anukampakā;</p>
<p class="gathalast">Nivattayanti sokamhā, ghaṭo jeṭṭhaṃva bhātara’’nti. –</p>
<p class="unindented">Ayaṃ abhisambuddhagāthā uttānatthāyeva.</p>
<p class="bodytext">Evaṃ ghaṭakumārena vītasoke kate vāsudeve rajjaṃ anusāsante dīghassa addhuno accayena dasabhātikaputtā kumārā cintayiṃsu ‘‘kaṇhadīpāyanaṃ ‘dibbacakkhuko’ti vadanti, vīmaṃsissāma tāva na’’nti. Te ekaṃ daharakumāraṃ alaṅkaritvā gabbhiniākārena dassetvā udare masūrakaṃ bandhitvā tassa santikaṃ netvā ‘‘bhante, ayaṃ kumārikā kiṃ vijāyissatī’’ti pucchiṃsu. Tāpaso ‘‘dasabhātikarājūnaṃ vināsakālo patto, mayhaṃ nu kho āyusaṅkhāro kīdiso <a name="V4.0079"></a> hotī’’ti olokento ‘‘ajjeva maraṇaṃ bhavissatī’’ti ñatvā ‘‘kumārā iminā tumhākaṃ ko attho’’ti vatvā ‘‘kathetheva no, bhante’’ti nibaddho ‘‘ayaṃ ito sattame divase khadiraghaṭikaṃ vijāyissati, tāya vāsudevakulaṃ nassissati, apica kho pana tumhe taṃ khadiraghaṭikaṃ gahetvā jhāpetvā chārikaṃ nadiyaṃ pakkhipeyyāthā’’ti āha. Atha naṃ te ‘‘kūṭajaṭila, puriso vijāyanako nāma natthī’’ti vatvā tantarajjukaṃ nāma kammakaraṇaṃ katvā tattheva jīvitakkhayaṃ pāpayiṃsu. Rājāno kumāre pakkosāpetvā ‘‘kiṃ kāraṇā tāpasaṃ mārayitthā’’ti <a name="P4.0088"></a> pucchitvā sabbaṃ sutvā bhītā tassa ārakkhaṃ datvā sattame divase tassa kucchito nikkhantaṃ khadiraghaṭikaṃ jhāpetvā chārikaṃ nadiyaṃ khipiṃsu. Sā nadiyā vuyhamānā mukhadvāre ekapasse laggi, tato erakaṃ nibbatti.</p>
<p class="bodytext">Athekadivasaṃ te rājāno ‘‘samuddakīḷaṃ kīḷissāmā’’ti mukhadvāraṃ gantvā mahāmaṇḍapaṃ kārāpetvā alaṅkatamaṇḍape khādantā pivantā kīḷāvaseneva pavattahatthapādaparāmāsā dvidhā bhijjitvā mahākalahaṃ kariṃsu. Atheko aññaṃ muggaraṃ alabhanto erakavanato ekaṃ erakapattaṃ gaṇhi. Taṃ gahitamattameva khadiramusalaṃ ahosi. So tena mahājanaṃ pothesi<a name="M4.0089"></a>. Athaññehi sabbehi gahitagahitaṃ khadiramusalameva ahosi. Te aññamaññaṃ paharitvā mahāvināsaṃ pāpuṇiṃsu. Tesu mahāvināsaṃ vinassantesu vāsudevo ca baladevo ca bhaginī añjanadevī ca purohito cāti cattāro janā rathaṃ abhiruhitvā palāyiṃsu, sesā sabbepi vinaṭṭhā. Tepi cattāro rathena palāyantā kāḷamattikaaṭaviṃ pāpuṇiṃsu. So hi muṭṭhikamallo patthanaṃ katvā yakkho hutvā tattha nibbatto baladevassa āgatabhāvaṃ ñatvā tattha gāmaṃ māpetvā mallavesaṃ gahetvā ‘‘ko yujjhitukāmo’’ti vagganto gajjanto apphoṭento vicari. Baladevo taṃ disvāva ‘‘bhātika, ahaṃ iminā saddhiṃ yujjhissāmī’’ti vatvā vāsudeve vārenteyeva rathā oruyha tassa santikaṃ gantvā vagganto gajjanto apphoṭesi. Atha naṃ so pasāritahattheyeva gahetvā mūlakandaṃ viya khādi. Vāsudevo tassa matabhāvaṃ ñatvā bhaginiñca purohitañca ādāya sabbarattiṃ gantvā sūriyodaye ekaṃ paccantagāmaṃ patvā ‘‘āhāraṃ pacitvā āharathā’’ti bhaginiñca purohitañca gāmaṃ pahiṇitvā sayaṃ ekasmiṃ gacchantare paṭicchanno nipajji.</p>
<p class="bodytext">Atha naṃ jarā nāma eko luddako gacchaṃ calantaṃ disvā ‘‘sūkaro ettha bhavissatī’’ti saññāya sattiṃ khipitvā pāde vijjhitvā ‘‘ko maṃ vijjhī’’ti vutte manussassa viddhabhāvaṃ ñatvā bhīto palāyituṃ ārabhi<a name="P4.0089"></a>. Rājā satiṃ paccupaṭṭhapetvā uṭṭhāya ‘‘mātula, mā bhāyi, ehī’’ti pakkositvā āgataṃ ‘‘kosi nāma tva’’nti pucchitvā ‘‘ahaṃ sāmi, jarā nāmā’’ti <a name="V4.0080"></a> vutte ‘‘jarāya viddho marissatīti kira maṃ porāṇā byākariṃsu, nissaṃsayaṃ ajja mayā maritabba’’nti ñatvā ‘‘mātula, mā bhāyi, ehi pahāraṃ me bandhā’’ti tena pahāramukhaṃ bandhāpetvā taṃ uyyojesi. Balavavedanā pavattiṃsu, itarehi ābhataṃ āhāraṃ paribhuñjituṃ nāsakkhi. Atha te āmantetvā ‘‘ajja ahaṃ marissāmi, tumhe pana sukhumālā aññaṃ kammaṃ katvā jīvituṃ na sakkhissatha, imaṃ vijjaṃ sikkhathā’’ti ekaṃ vijjaṃ sikkhāpetvā te uyyojetvā tattheva jīvitakkhayaṃ pāpuṇi. Evaṃ añjanadeviṃ ṭhapetvā sabbeva vināsaṃ pāpuṇiṃsūti.</p>
<p class="bodytext">Satthā imaṃ dhammadesanaṃ āharitvā ‘‘upāsaka, evaṃ porāṇakapaṇḍitā paṇḍitānaṃ kathaṃ sutvā attano puttasokaṃ hariṃsu, mā cintayī’’ti vatvā <a name="M4.0090"></a> saccāni pakāsetvā jātakaṃ samodhānesi, saccapariyosāne upāsako sotāpattiphale patiṭṭhahi. Tadā rohiṇeyyo ānando ahosi, vāsudevo sāriputto, avasesā buddhaparisā, ghaṭapaṇḍito pana ahameva ahosinti.</p>
<p class="centered">Ghaṭapaṇḍitajātakavaṇṇanā soḷasamā.</p>
<p class="centered">Iti soḷasajātakapaṭimaṇḍitassa</p>
<p class="centered">Dasakanipātajātakassa atthavaṇṇanā niṭṭhitā.</p>
<p class="bodytext">Jātakuddānaṃ –</p>
<p class="gatha1">Catudvāro kaṇhuposo, saṅkha bodhi dīpāyano;</p>
<p class="gatha2">Nigrodha takkala dhamma-pālo kukkuṭa kuṇḍalī;</p>
<p class="gathalast">Bilāra cakka bhūri ca, maṅgala ghaṭa soḷasa.</p>
<p class="centered">Dasakanipātavaṇṇanā niṭṭhitā.</p>
<p class="chapter">11. Ekādasakanipāto</p>
<p class="hangnum"> </p>
<p class="bodytext"> [455] 1. Mātuposakajātakavaṇṇanā</p>
<p class="bodytext"><span class="bld">Tassa</span> <a name="V4.0081"></a><a name="P4.0090"></a><a name="M4.0091"></a> <span class="bld">nāgassa vippavāsenā</span>ti idaṃ satthā jetavane viharanto mātuposakabhikkhuṃ ārabbha kathesi. Paccuppannavatthu sāmajātakavatthusadisameva. Satthā pana bhikkhū āmantetvā ‘‘mā bhikkhave, etaṃ bhikkhuṃ ujjhāyittha, porāṇakapaṇḍitā tiracchānayoniyaṃ nibbattāpi mātarā viyuttā sattāhaṃ nirāhāratāya sussamānā rājārahaṃ bhojanaṃ labhitvāpi ‘mātarā vinā na bhuñjissāmā’ti mātaraṃ disvāva gocaraṃ gaṇhiṃsū’’ti vatvā tehi yācito atītamāhari.</p>
<p class="bodytext">Atīte bārāṇasiyaṃ brahmadatte rajjaṃ kārente bodhisatto himavantapadese hatthiyoniyaṃ nibbattitvā sabbaseto ahosi abhirūpo dassanīyo pāsādiko lakkhaṇasampanno asītihatthisahassaparivāro. So jarājiṇṇaṃ mātaraṃ posesi, mātā panassa andhā. So madhuramadhurāni phalāphalāni hatthīnaṃ datvā mātu santikaṃ pesesi. Hatthī tassā adatvā attanāva khādanti. So pariggaṇhanto taṃ pavattiṃ ñatvā ‘‘yūthaṃ chaḍḍetvā mātarameva posessāmī’’ti rattibhāge aññesaṃ hatthīnaṃ ajānantānaṃ mātaraṃ gahetvā caṇḍoraṇapabbatapādaṃ gantvā ekaṃ naḷiniṃ upanissāya ṭhitāya pabbataguhāyaṃ mātaraṃ ṭhapetvā posesi. Atheko bārāṇasivāsī vanacarako maggamūḷho disaṃ vavatthapetuṃ asakkonto mahantena <a name="P4.0091"></a> saddena paridevi. Bodhisatto tassa saddaṃ sutvā ‘‘ayaṃ puriso anātho, na kho pana metaṃ patirūpaṃ, yaṃ esa mayi ṭhite idha vinasseyyā’’ti tassa santikaṃ gantvā taṃ bhayena palāyantaṃ disvā ‘‘ambho purisa, natthi te maṃ nissāya bhayaṃ, mā palāyi, kasmā tvaṃ paridevanto vicarasī’’ti pucchitvā ‘‘sāmi, ahaṃ maggamūḷho, ajja me sattamo divaso’’ti vutte ‘‘bho purisa, mā bhāyi, ahaṃ taṃ manussapathe ṭhapessāmī’’ti taṃ attano piṭṭhiyaṃ nisīdāpetvā araññā nīharitvā nivatti. Sopi pāpo ‘‘nagaraṃ gantvā rañño ārocessāmī’’ti rukkhasaññaṃ pabbatasaññaṃ karontova nikkhamitvā bārāṇasiṃ agamāsi.</p>
<p class="bodytext">Tasmiṃ <a name="V4.0082"></a><a name="M4.0092"></a> kāle rañño maṅgalahatthī kālamakāsi. Rājā ‘‘sace kenaci katthaci opavayhaṃ kātuṃ yuttarūpo hatthī diṭṭho atthi, so ācikkhatū’’ti bheriṃ carāpesi. So puriso rājānaṃ upasaṅkamitvā ‘‘mayā, deva, tumhākaṃ opavayho bhavituṃ yuttarūpo sabbaseto sīlavā hatthirājā diṭṭho, ahaṃ maggaṃ dassessāmi, mayā saddhiṃ hatthācariye pesetvā taṃ gaṇhāpethā’’ti āha. Rājā ‘‘sādhū’’ti ‘‘imaṃ maggadesakaṃ katvā araññaṃ gantvā iminā vuttaṃ hatthināgaṃ ānethā’’ti tena saddhiṃ mahantena parivārena hatthācariyaṃ pesesi. So tena saddhiṃ gantvā bodhisattaṃ naḷiniṃ pavisitvā gocaraṃ gaṇhantaṃ passi. Bodhisattopi hatthācariyaṃ disvā ‘‘idaṃ bhayaṃ na aññato uppannaṃ, tassa purisassa santikā uppannaṃ bhavissati, ahaṃ kho pana mahābalo hatthisahassampi viddhaṃsetuṃ samattho homi, kujjhitvā saraṭṭhakaṃ senāvāhanaṃ nāsetuṃ, sace pana kujjhissāmi, sīlaṃ me bhijjissati, tasmā ajja sattīhi koṭṭiyamānopi na kujjhissāmī’’ti adhiṭṭhāya sīsaṃ nāmetvā niccalova aṭṭhāsi. Hatthācariyo padumasaraṃ otaritvā tassa lakkhaṇasampattiṃ disvā ‘‘ehi puttā’’ti rajatadāmasadisāya soṇḍāya gahetvā sattame divase bārāṇasiṃ pāpuṇi. Bodhisattamātā pana putte anāgacchante ‘‘putto me rājarājamahāmattādīhi nīto <a name="P4.0092"></a> bhavissati, idāni tassa vippavāsena ayaṃ vanasaṇḍo vaḍḍhissatī’’ti paridevamānā dve gāthā abhāsi –</p>
<p class="hangnum"><a name="para1"></a><span class="paranum">1</span>.</p>
<p class="gatha1"> ‘‘Tassa nāgassa vippavāsena, virūḷho sallakī ca kuṭajā ca;</p>
<p class="gathalast">Kuruvindakaravīrā bhisasāmā ca, nivāte pupphitā ca kaṇikārā.</p>
<p class="hangnum"><a name="para2"></a><span class="paranum">2</span>.</p>
<p class="gatha1"> ‘‘Kocideva suvaṇṇakāyurā, nāgarājaṃ bharanti piṇḍena;</p>
<p class="gathalast">Yattha rājā rājakumāro vā, kavacamabhihessati achambhito’’ti.</p>
<p class="bodytext">Tattha <a name="M4.0093"></a> <span class="bld">virūḷhā</span>ti vaḍḍhitā nāma, natthettha saṃsayoti asaṃsayavasenevamāha. <span class="bld">Sallakī ca kuṭajā cā</span>ti indasālarukkhā ca kuṭajarukkhā ca. <span class="bld">Kuruvindakaravīrā bhisasāmā cā</span>ti kuruvindarukkhā ca karavīranāmakāni mahātiṇāni ca bhisāni ca sāmākāni cāti attho. Ete ca sabbe idāni vaḍḍhissantīti paridevati. <span class="bld">Nivāte</span>ti pabbatapāde. <span class="bld">Pupphitā</span>ti mama puttena sākhaṃ bhañjitvā akhādiyamānā kaṇikārāpi pupphitā bhavissantīti vuttaṃ hoti. <span class="bld">Kocidevā</span>ti katthacideva gāme vā nagare vā. <span class="bld">Suvaṇṇakāyurā</span>ti suvaṇṇābharaṇā rājarājamahāmattā. <span class="bld">Bharanti piṇḍenā</span>ti ajja mātuposakaṃ nāgarājaṃ rājārahassa bhojanassa suvaḍḍhitena piṇḍena posenti. <span class="bld">Yatthā</span>ti yasmiṃ nāgarāje rājā nisīditvā. <span class="bld">Kavacamabhihessatī</span>ti <a name="V4.0083"></a> saṅgāmaṃ pavisitvā paccāmittānaṃ kavacaṃ abhihanissati bhindissati. Idaṃ vuttaṃ hoti – ‘‘yattha mama putte nisinno rājā vā rājakumāro vā achambhito hutvā sapattānaṃ kavacaṃ hanissati, taṃ me puttaṃ nāgarājānaṃ suvaṇṇābharaṇā ajja piṇḍena bharantī’’ti.</p>
<p class="bodytext">Hatthācariyopi antarāmaggeva rañño sāsanaṃ pesesi. Taṃ sutvā rājā nagaraṃ alaṅkārāpesi. Hatthācariyo bodhisattaṃ katagandhaparibhaṇḍaṃ alaṅkatapaṭiyattaṃ hatthisālaṃ netvā vicitrasāṇiyā parikkhipāpetvā rañño ārocāpesi. Rājā nānaggarasabhojanaṃ ādāya gantvā bodhisattassa dāpesi. So ‘‘mātaraṃ vinā gocaraṃ na gaṇhissāmī’’ti piṇḍaṃ na gaṇhi. Atha naṃ yācanto rājā tatiyaṃ gāthamāha –</p>
<p class="hangnum"><a name="para3"></a><span class="paranum">3</span>.</p>
<p class="gatha1"> ‘‘Gaṇhāhi <a name="P4.0093"></a> nāga kabaḷaṃ, mā nāga kisako bhava;</p>
<p class="gathalast">Bahūni rājakiccāni, tāni nāga karissasī’’ti.</p>
<p class="bodytext">Taṃ sutvā bodhisatto catutthaṃ gāthamāha –</p>
<p class="hangnum"><a name="para4"></a><span class="paranum">4</span>.</p>
<p class="gatha1"> ‘‘Sā nūnasā kapaṇikā, andhā apariṇāyikā;</p>
<p class="gathalast">Khāṇuṃ pādena ghaṭṭeti, giriṃ caṇḍoraṇaṃ patī’’ti.</p>
<p class="bodytext">Tattha <span class="bld">sā nūnasā</span>ti mahārāja, nūna sā esā. <span class="bld">Kapaṇikā</span>ti puttaviyogena kapaṇā. <span class="bld">Khāṇu</span>nti tattha tattha patitaṃ rukkhakaliṅgaraṃ. <span class="bld">Ghaṭṭetī</span>ti paridevamānā tattha tattha pādena pothentī nūna pādena hanati<a name="M4.0094"></a>. <span class="bld">Giriṃ caṇḍoraṇaṃ patī</span>ti caṇḍoraṇapabbatābhimukhī, pabbatapāde paripphandamānāti attho.</p>
<p class="bodytext">Atha naṃ pucchanto rājā pañcamaṃ gāthamāha –</p>
<p class="hangnum"><a name="para5"></a><span class="paranum">5</span>.</p>
<p class="gatha1"> ‘‘Kā nu te sā mahānāga, andhā apariṇāyikā;</p>
<p class="gathalast">Khāṇuṃ pādena ghaṭṭeti, giriṃ caṇḍoraṇaṃ patī’’ti.</p>
<p class="gathalast"> </p>
<p class="bodytext">Bodhisatto <a name="V4.0084"></a> chaṭṭhaṃ gāthamāha –</p>
<p class="hangnum"><a name="para6"></a><span class="paranum">6</span>.</p>
<p class="gatha1"> ‘‘Mātā me sā mahārāja, andhā apariṇāyikā;</p>
<p class="gathalast">Khāṇuṃ pādena ghaṭṭeti, giriṃ caṇḍoraṇaṃ patī’’ti.</p>
<p class="bodytext">Rājā chaṭṭhagāthāya tamatthaṃ sutvā muñcāpento sattamaṃ gāthamāha –</p>
<p class="hangnum"><a name="para7"></a><span class="paranum">7</span>.</p>
<p class="gatha1"> ‘‘Muñcathetaṃ mahānāgaṃ, yoyaṃ bharati mātaraṃ;</p>
<p class="gathalast">Sametu mātarā nāgo, saha sabbehi ñātibhī’’ti.</p>
<p class="bodytext">Tattha <span class="bld">yoyaṃ bharatī</span>ti ayaṃ nāgo ‘‘ahaṃ, mahārāja, andhaṃ mātaraṃ posemi, mayā vinā mayhaṃ mātā jīvitakkhayaṃ pāpuṇissati, tāya vinā mayhaṃ issariyena attho natthi, ajja me mātu gocaraṃ alabhantiyā sattamo divaso’’ti vadati, tasmā yo ayaṃ mātaraṃ bharati, etaṃ mahānāgaṃ khippaṃ muñcatha. <span class="bld">Sabbehi ñātibhī</span>ti saddhiṃ esa mātarā sametu samāgacchatūti.</p>
<p class="bodytext">Aṭṭhamanavamā abhisambuddhagāthā honti –</p>
<p class="hangnum"><a name="para8"></a><span class="paranum">8</span>.</p>
<p class="gatha1"> ‘‘Mutto ca bandhanā nāgo, muttamādāya kuñjaro;</p>
<p class="gathalast">Muhuttaṃ assāsayitvā, agamā yena pabbato.</p>
<p class="hangnum"><a name="para9"></a><span class="paranum">9</span>.</p>
<p class="gatha1"> ‘‘Tato <a name="P4.0094"></a> so naḷiniṃ gantvā, sītaṃ kuñjarasevitaṃ;</p>
<p class="gathalast">Soṇḍāyūdakamāhatvā, mātaraṃ abhisiñcathā’’ti.</p>
<p class="bodytext">So kira nāgo bandhanā mutto thokaṃ vissamitvā rañño dasarājadhammagāthāya dhammaṃ desetvā ‘‘appamatto hohi, mahārājā’’ti ovādaṃ <a name="M4.0095"></a> datvā mahājanena gandhamālādīhi pūjiyamāno nagarā nikkhamitvā tadaheva taṃ padumasaraṃ patvā ‘‘mama mātaraṃ gocaraṃ gāhāpetvāva sayaṃ gaṇhissāmī’’ti bahuṃ bhisamuḷālaṃ ādāya soṇḍapūraṃ udakaṃ gahetvā guhāleṇato nikkhamitvā guhādvāre nisinnāya mātuyā santikaṃ gantvā sattāhaṃ nirāhāratāya mātu sarīrassa phassapaṭilābhatthaṃ <a name="V4.0085"></a> upari udakaṃ siñci, tamatthaṃ āvikaronto satthā dve gāthā abhāsi. Bodhisattassa mātāpi ‘‘devo vassatī’’ti saññāya taṃ akkosantī dasamaṃ gāthamāha –</p>
<p class="hangnum"><a name="para10"></a><span class="paranum">10</span>.</p>
<p class="gatha1"> ‘‘Koyaṃ anariyo devo, akālenapi vassati;</p>
<p class="gathalast">Gato me atrajo putto, yo mayhaṃ paricārako’’ti.</p>
<p class="bodytext">Tattha <span class="bld">atrajo</span>ti attato jāto.</p>
<p class="bodytext">Atha naṃ samassāsento bodhisatto ekādasamaṃ gāthamāha –</p>
<p class="hangnum"><a name="para11"></a><span class="paranum">11</span>.</p>
<p class="gatha1"> ‘‘Uṭṭhehi amma kiṃ sesi, āgato tyāhamatrajo;</p>
<p class="gathalast">Muttomhi kāsirājena, vedehena yasassinā’’ti.</p>
<p class="bodytext">Tattha <span class="bld">āgato tyāha</span>nti āgato te ahaṃ. <span class="bld">Vedehenā</span>ti ñāṇasampannena. <span class="bld">Yasassinā</span>ti mahāparivārena tena raññā maṅgalahatthibhāvāya gahitopi ahaṃ mutto, idāni tava santikaṃ āgato uṭṭhehi gocaraṃ gaṇhāhīti.</p>
<p class="bodytext">Sā tuṭṭhamānasā rañño anumodanaṃ karontī osānagāthamāha –</p>
<p class="hangnum"><a name="para12"></a><span class="paranum">12</span>.</p>
<p class="gatha1"> ‘‘Ciraṃ jīvatu so rājā, kāsīnaṃ raṭṭhavaḍḍhano;</p>
<p class="gathalast">Yo me puttaṃ pamocesi, sadā vuddhāpacāyika’’nti.</p>
<p class="bodytext">Tadā rājā bodhisattassa guṇe pasīditvā naḷiniyā avidūre gāmaṃ māpetvā bodhisattassa ca mātu cassa nibaddhaṃ vattaṃ paṭṭhapesi. Aparabhāge bodhisatto mātari kālakatāya tassā sarīraparihāraṃ katvā <a name="P4.0095"></a> kāraṇḍakaassamapadaṃ nāma gato. Tasmiṃ pana ṭhāne himavantato otaritvā pañcasatā isayo vasiṃsu, taṃ vattaṃ tesaṃ adāsi. Rājā bodhisattassa samānarūpaṃ silāpaṭimaṃ kāretvā mahāsakkāraṃ pavattesi<a name="M4.0096"></a>. Sakalajambudīpavāsino anusaṃvaccharaṃ sannipatitvā hatthimahaṃ nāma kariṃsu.</p>
<p class="bodytext">Satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne <a name="V4.0086"></a> mātuposakabhikkhu sotāpattiphale patiṭṭhahi. Tadā rājā ānando ahosi, pāpapuriso devadatto, hatthācariyo sāriputto, mātā hatthinī mahāmāyā, mātuposakanāgo pana ahameva ahosinti.</p>
<p class="centered">Mātuposakajātakavaṇṇanā paṭhamā.</p>
<p class="hangnum"> </p>
<p class="bodytext"> [456] 2. Juṇhajātakavaṇṇanā</p>
<p class="bodytext"><span class="bld">Suṇohi mayhaṃ vacanaṃ janindā</span>ti idaṃ satthā jetavane viharanto ānandattherena laddhavare ārabbha kathesi. Paṭhamabodhiyañhi vīsati vassāni bhagavato anibaddhupaṭṭhākā ahesuṃ. Ekadā thero nāgasamālo, ekadā nāgito, ekadā upavāṇo, ekadā sunakkhatto, ekadā cundo, ekadā nando, ekadā sāgato, ekadā meghiyo bhagavantaṃ upaṭṭhahi. Athekadivasaṃ bhagavā bhikkhū āmantesi ‘‘bhikkhave, idānimhi mahallako, ekacce bhikkhū ‘iminā maggena gacchāmā’ti vutte aññena gacchanti, ekacce mayhaṃ pattacīvaraṃ bhūmiyaṃ nikkhipanti, nibaddhupaṭṭhākaṃ me ekaṃ bhikkhuṃ jānāthā’’ti. ‘‘Bhante, ahaṃ upaṭṭhahissāmi, ahaṃ upaṭṭhahissāmī’’ti sirasi añjaliṃ katvā uṭṭhite sāriputtattherādayo ‘‘tumhākaṃ patthanā matthakaṃ pattā, ala’’nti paṭikkhipi. Tato bhikkhū ānandattheraṃ ‘‘tvaṃ āvuso, upaṭṭhākaṭṭhānaṃ yācāhī’’ti āhaṃsu. Thero ‘‘sace me bhante, bhagavā attanā laddhacīvaraṃ na dassati, piṇḍapātaṃ na dassati, ekagandhakuṭiyaṃ vasituṃ na dassati, maṃ gahetvā nimantanaṃ na gamissati, sace pana bhagavā mayā gahitaṃ nimantanaṃ gamissati, sace ahaṃ tiroraṭṭhā tirojanapadā bhagavantaṃ daṭṭhuṃ āgataṃ parisaṃ āgatakkhaṇeyeva dassetuṃ labhissāmi<a name="P4.0096"></a>, yadā me kaṅkhā uppajjati, tasmiṃ khaṇeyeva bhagavantaṃ upasaṅkamituṃ labhissāmi, sace yaṃ bhagavā mama parammukhā dhammaṃ katheti, taṃ āgantvā mayhaṃ kathessati, evāhaṃ <a name="M4.0097"></a> bhagavantaṃ upaṭṭhahissāmī’’ti ime cattāro paṭikkhepe catasso ca āyācanāti aṭṭha vare yāci, bhagavāpissa adāsi.</p>
<p class="bodytext">So tato paṭṭhāya pañcavīsati vassāni nibaddhupaṭṭhāko ahosi. So pañcasu ṭhānesu etadagge ṭhapanaṃ patvā āgamasampadā, adhigamasampadā, pubbahetusampadā, attatthaparipucchāsampadā, titthavāsasampadā, yonisomanasikārasampadā, buddhūpanissayasampadāti imāhi sattahi sampadāhi samannāgato buddhassa santike aṭṭhavaradāyajjaṃ labhitvā buddhasāsane paññāto gaganamajjhe cando viya pākaṭo ahosi. Athekadivasaṃ bhikkhū dhammasabhāyaṃ kathaṃ samuṭṭhāpesuṃ ‘‘āvuso, tathāgato ānandattheraṃ <a name="V4.0087"></a> varadānena santappesī’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva, pubbepāhaṃ ānandaṃ varena santappesiṃ, pubbepāhaṃ yaṃ yaṃ esa yāci, taṃ taṃ adāsiṃyevā’’ti vatvā atītaṃ āhari.</p>
<p class="bodytext">Atīte bārāṇasiyaṃ brahmadatte rajjaṃ kārente bodhisatto tassa putto juṇhakumāro nāma hutvā takkasilāyaṃ sippaṃ uggahetvā ācariyassa anuyogaṃ datvā rattibhāge andhakāre ācariyassa gharā nikkhamitvā attano nivāsaṭṭhānaṃ vegena gacchanto aññataraṃ brāhmaṇaṃ bhikkhaṃ caritvā attano nivāsaṭṭhānaṃ gacchantaṃ apassanto bāhunā paharitvā tassa bhattapātiṃ bhindiṃ, brāhmaṇo patitvā viravi. Kumāro kāruññena nivattitvā taṃ hatthe gahetvā uṭṭhāpesi. Brāhmaṇo ‘‘tayā, tāta, mama bhikkhābhājanaṃ bhinnaṃ, bhattamūlaṃ me dehī’’ti āha. Kumāro ‘‘brāhmaṇa, na dānāhaṃ tava bhattamūlaṃ dātuṃ sakkomi, ahaṃ kho pana kāsikarañño putto juṇhakumāro nāma, mayi rajje patiṭṭhite āgantvā maṃ dhanaṃ yāceyyāsī’’ti vatvā niṭṭhitasippo ācariyaṃ vanditvā bārāṇasiṃ gantvā pitu sippaṃ dassesi. Pitā ‘‘jīvantena me putto diṭṭho, rājabhūtampi naṃ passissāmī’’ti rajje abhisiñci. So <a name="P4.0097"></a> juṇharājā nāma hutvā dhammena rajjaṃ kāresi. Brāhmaṇo taṃ pavattiṃ sutvā ‘‘idāni mama bhattamūlaṃ āharissāmī’’ti bārāṇasiṃ gantvā rājānaṃ alaṅkatanagaraṃ padakkhiṇaṃ karontameva disvā ekasmiṃ unnatappadese ṭhito hatthaṃ pasāretvā jayāpesi. Atha naṃ rājā anoloketvāva atikkami. Brāhmaṇo tena adiṭṭhabhāvaṃ ñatvā kathaṃ samuṭṭhāpento paṭhamaṃ gāthamāha –</p>
<p class="hangnum"><a name="para13"></a><span class="paranum">13</span>.</p>
<p class="gatha1"> ‘‘Suṇohi <a name="M4.0098"></a> mayhaṃ vacanaṃ janinda, atthena juṇhamhi idhānupatto;</p>
<p class="gathalast">Na brāhmaṇe addhike tiṭṭhamāne, gantabbamāhu dvipadinda seṭṭhā’’ti.</p>
<p class="bodytext">Tattha <span class="bld">juṇhamhī</span>ti mahārāja, tayi juṇhamhi ahaṃ ekena atthena idhānuppatto, na nikkāraṇā idhāgatomhīti dīpeti. <span class="bld">Addhike</span>ti addhānaṃ āgate. <span class="bld">Gantabba</span>nti taṃ addhikaṃ addhānamāgataṃ yācamānaṃ brāhmaṇaṃ anoloketvāva gantabbanti paṇḍitā na āhu na kathentīti.</p>
<p class="bodytext">Rājā tassa vacanaṃ sutvā hatthiṃ vajiraṅkusena niggahetvā dutiyaṃ gāthamāha –</p>
<p class="hangnum"><a name="para14"></a><span class="paranum">14</span>.</p>
<p class="gatha1"> ‘‘Suṇomi <a name="V4.0088"></a> tiṭṭhāmi vadehi brahme, yenāsi atthena idhānupatto;</p>
<p class="gathalast">Kaṃ vā tvamatthaṃ mayi patthayāno, idhāgamo brahme tadiṅgha brūhī’’ti.</p>
<p class="bodytext">Tattha <span class="bld">iṅghā</span>ti codanatthe nipāto.</p>
<p class="bodytext">Tato paraṃ brāhmaṇassa ca rañño ca vacanapaṭivacanavasena sesagāthā kathitā –</p>
<p class="hangnum"><a name="para15"></a><span class="paranum">15</span>.</p>
<p class="gatha1"> ‘‘Dadāhi me gāmavarāni pañca, dāsīsataṃ satta gavaṃsatāni;</p>
<p class="gathalast">Parosahassañca suvaṇṇanikkhe, bhariyā ca me sādisī dve dadāhi.</p>
<p class="hangnum"><a name="para16"></a><span class="paranum">16</span>.</p>
<p class="gatha1"> ‘‘Tapo <a name="P4.0098"></a> nu te brāhmaṇa bhiṃsarūpo, mantā nu te brāhmaṇa cittarūpā;</p>
<p class="gathalast">Yakkhā nu te assavā santi keci, atthaṃ vā me abhijānāsi kattaṃ.</p>
<p class="hangnum"><a name="para17"></a><span class="paranum">17</span>.</p>
<p class="gatha1"> ‘‘Na <a name="M4.0099"></a> me tapo atthi na cāpi mantā, yakkhāpi me assavā natthi keci;</p>
<p class="gathalast">Atthampi te nābhijānāmi kattaṃ, pubbe ca kho saṅgatimattamāsi.</p>
<p class="hangnum"><a name="para18"></a><span class="paranum">18</span>.</p>
<p class="gatha1"> ‘‘Paṭhamaṃ idaṃ dassanaṃ jānato me, na tābhijānāmi ito puratthā;</p>
<p class="gathalast">Akkhāhi me pucchito etamatthaṃ, kadā kuhiṃ vā ahu saṅgamo no.</p>
<p class="hangnum"><a name="para19"></a><span class="paranum">19</span>.</p>
<p class="gatha1"> ‘‘Gandhārarājassa puramhi ramme, avasimhase takkasīlāyaṃ deva;</p>
<p class="gathalast">Tatthandhakāramhi timīsikāyaṃ, aṃsena aṃsaṃ samaghaṭṭayimha.</p>
<p class="hangnum"><a name="para20"></a><span class="paranum">20</span>.</p>
<p class="gatha1"> ‘‘Te tattha ṭhatvāna ubho janinda, sārāṇiyaṃ vītisārayimha tattha;</p>
<p class="gathalast">Sāyeva no saṅgatimattamāsi, tato na pacchā na pure ahosi.</p>
<p class="hangnum"><a name="para21"></a><span class="paranum">21</span>.</p>
<p class="gatha1"> ‘‘Yadā kadāci manujesu brahme, samāgamo sappurisena hoti;</p>
<p class="gathalast">Na paṇḍitā saṅgatisanthavāni, pubbe kataṃ vāpi vināsayanti.</p>
<p class="hangnum"><a name="para22"></a><span class="paranum">22</span>.</p>
<p class="gatha1"> ‘‘Bālāva kho saṅgatisanthavāni, pubbe kataṃ vāpi vināsayanti;</p>
<p class="gathalast">Bahumpi bālesu kataṃ vinassati, tathā hi bālā akataññurūpā.</p>
<p class="hangnum"><a name="para23"></a><span class="paranum">23</span>.</p>
<p class="gatha1"> ‘‘Dhīrā <a name="V4.0089"></a> ca kho saṅgatisanthavāni, pubbe kataṃ vāpi na nāsayanti;</p>
<p class="gathalast">Appampi <a name="P4.0099"></a> dhīresu kataṃ na nassati, tathā hi dhīrā sukataññurūpā.</p>
<p class="hangnum"><a name="para24"></a><span class="paranum">24</span>.</p>
<p class="gatha1"> ‘‘Dadāmi <a name="M4.0100"></a> te gāmavarāni pañca, dāsīsataṃ satta gavaṃsatāni;</p>
<p class="gathalast">Parosahassañca suvaṇṇanikkhe, bhariyā ca te sādisī dve dadāmi.</p>
<p class="hangnum"><a name="para25"></a><span class="paranum">25</span>.</p>
<p class="gatha1"> ‘‘Evaṃ sataṃ hoti samecca rāja, nakkhattarājāriva tārakānaṃ;</p>
<p class="gathalast">Āpūratī kāsipatī tathāhaṃ, tayāpi me saṅgamo ajja laddho’’ti.</p>
<p class="bodytext">Tattha <span class="bld">sādisī</span>ti rūpavaṇṇajātikulapadesena mayā sādisī ekasadisā dve mahāyasā bhariyā ca me dehīti attho. <span class="bld">Bhiṃsarūpo</span>ti kiṃ nu te brāhmaṇa balavarūpasīlācāraguṇasaṅkhātaṃ tapokammaṃ atthīti pucchati. <span class="bld">Mantā nu te</span>ti udāhu vicitrarūpā sabbatthasādhakā mantā te atthi. <span class="bld">Assavā</span>ti vacanakārakā icchiticchitadāyakā yakkhā vā te keci santi. <span class="bld">Katta</span>nti kataṃ, udāhu tayā kataṃ kiñci mama atthaṃ abhijānāsīti pucchati. <span class="bld">Saṅgatimatta</span>nti samāgamamattaṃ tayā saddhiṃ pubbe mama āsīti vadati. <span class="bld">Jānato me</span>ti jānantassa mama idaṃ paṭhamaṃ tava dassanaṃ. <span class="bld">Na tābhijānāmī</span>ti na taṃ abhijānāmi. <span class="bld">Timīsikāya</span>nti bahalatimirāyaṃ rattiyaṃ. <span class="bld">Te tattha ṭhatvānā</span>ti te mayaṃ tasmiṃ aṃsena aṃsaṃ ghaṭṭitaṭṭhāne ṭhatvā <span class="bld">vītisārayimha tatthā</span>ti tasmiṃyeva ṭhāne saritabbayuttakaṃ kathaṃ vītisārayimha, ahaṃ ‘‘bhikkhābhājanaṃ me tayā bhinnaṃ, bhattamūlaṃ me dehī’’ti avacaṃ, tvaṃ ‘‘idānāhaṃ tava bhattamūlaṃ dātuṃ na sakkomi, ahaṃ kho pana kāsikarañño putto juṇhakumāro nāma, mayi rajje patiṭṭhite āgantvā maṃ dhanaṃ yāceyyāsī’’ti avacāti imaṃ sāraṇīyakathaṃ karimhāti āha. <span class="bld">Sāyeva no saṅgatimattamāsī</span>ti deva, amhākaṃ sāyeva aññamaññaṃ saṅgatimattamāsi, ekamuhuttikamahosīti dīpeti. <span class="bld">Tato</span>ti tato pana taṃmuhuttikamittadhammato pacchā vā pure vā kadāci amhākaṃ saṅgati nāma na bhūtapubbā.</p>
<p class="bodytext"><span class="bld">Na paṇḍitā</span>ti brāhmaṇa paṇḍitā nāma taṃmuhuttikaṃ saṅgatiṃ vā cirakālasanthavāni vā yaṃ kiñci pubbe kataguṇaṃ vā na nāsenti. <span class="bld">Bahumpī</span>ti bahukampi<a name="M4.0101"></a>. <span class="bld">Akataññurūpā</span>ti yasmā bālā akataññusabhāvā, tasmā tesu bahumpi kataṃ nassatīti attho. <span class="bld">Sukataññurūpā</span>ti suṭṭhu kataññusabhāvā. Etthāpi tatthāpi <span class="bld">tathā hī</span>ti <span class="bld">hi</span>-kāro kāraṇattho. <span class="bld">Dadāmi te</span>ti brāhmaṇena yācitayācitaṃ dadanto evamāha. <span class="bld">Evaṃ sata</span>nti brāhmaṇo rañño <a name="P4.0100"></a> anumodanaṃ karonto vadati, sataṃ <a name="V4.0090"></a> sappurisānaṃ ekavārampi samecca saṅgati nāma evaṃ hoti. <span class="bld">Nakkhattarājārivā</span>ti ettha <span class="bld">ra</span>-kāro nipātamattaṃ. <span class="bld">Tārakāna</span>nti tārakagaṇamajjhe. <span class="bld">Kāsipatī</span>ti rājānamālapati. Idaṃ vuttaṃ hoti – ‘‘deva, kāsiraṭṭhādhipati yathā cando tārakānaṃ majjhe ṭhito tārakagaṇaparivuto pāṭipadato paṭṭhāya yāva puṇṇamā āpūrati, tathā ahampi ajja tayā dinnehi gāmavarādīhi āpūrāmī’’ti. <span class="bld">Tayāpi me</span>ti mayā pubbe tayā saddhiṃ laddhopi saṅgamo aladdhova, ajja pana mama manorathassa nipphannattā mayā tayā saha saṅgamo laddho nāmāti nipphannaṃ me tayā saddhiṃ mittaphalanti vadati. Bodhisatto tassa mahantaṃ yasaṃ adāsi.</p>
<p class="bodytext">Satthā imaṃ dhammadesanaṃ āharitvā ‘‘na, bhikkhave, idāneva, pubbepāhaṃ ānandaṃ varena santappesiṃ yevā’’ti vatvā jātakaṃ samodhānesi – ‘‘tadā brāhmaṇo ānando ahosi, rājā pana ahameva ahosi’’nti.</p>
<p class="centered">Juṇhajātakavaṇṇanā dutiyā.</p>
<p class="hangnum"> </p>
<p class="bodytext"> [457] 3. Dhammadevaputtajātakavaṇṇanā</p>
<p class="bodytext"><span class="bld">Yasokaro puññakarohamasmī</span>ti idaṃ satthā jetavane viharanto devadattassa pathavipavesanaṃ ārabbha kathesi. Tadā hi bhikkhū dhammasabhāyaṃ kathaṃ samuṭṭhāpesuṃ ‘‘āvuso, devadatto tathāgatena saddhiṃ paṭivirujjhitvā pathaviṃ paviṭṭho’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na idānevesa, bhikkhave, mama jinacakke pahāraṃ datvā pathaviṃ paviṭṭho, pubbepi dhammacakke <a name="M4.0102"></a> pahāraṃ datvā pathaviṃ pavisitvā avīciparāyaṇo jātoyevā’’ti vatvā atītaṃ āhari.</p>
<p class="bodytext">Atīte bārāṇasiyaṃ brahmadatte rajjaṃ kārente bodhisatto kāmāvacaradevaloke dhammo nāma devaputto hutvā nibbatti, devadatto adhammo nāma. Tesu dhammo dibbālaṅkārapaṭimaṇḍito dibbarathavaramabhiruyha accharāgaṇaparivuto manussesu sāyamāsaṃ bhuñjitvā attano attano gharadvāre sukhakathāya nisinnesu puṇṇamuposathadivase gāmanigamajanapadarājadhānīsu ākāse ṭhatvā ‘‘pāṇātipātādīhi dasahi akusalakammapathehi viramitvā mātupaṭṭhānadhammaṃ pitupaṭṭhānadhammaṃ tividhasucaritadhammañca pūretha<a name="P4.0101"></a>, evaṃ saggaparāyaṇā hutvā mahantaṃ yasaṃ anubhavissathā’’ti manusse dasa kusalakammapathe samādapento jambudīpaṃ padakkhiṇaṃ karoti. Adhammo pana devaputto ‘‘pāṇaṃ hanathā’’tiādinā nayena dasa akusalakammapathe samādapento jambudīpaṃ vāmaṃ karoti. Atha tesaṃ <a name="V4.0091"></a> ākāse rathā sammukhā ahesuṃ. Atha nesaṃ parisā ‘‘tumhe kassa, tumhe kassā’’ti pucchitvā ‘‘mayaṃ dhammassa, mayaṃ adhammassā’’ti vatvā maggā okkamitvā dvidhā jātā. Dhammopi adhammaṃ āmantetvā ‘‘samma, tvaṃ adhammo, ahaṃ dhammo, maggo mayhaṃ anucchaviko, tava rathaṃ okkāmetvā mayhaṃ maggaṃ dehī’’ti paṭhamaṃ gāthamāha –</p>
<p class="hangnum"><a name="para26"></a><span class="paranum">26</span>.</p>
<p class="gatha1"> ‘‘Yasokaro puññakarohamasmi, sadātthuto samaṇabrāhmaṇānaṃ;</p>
<p class="gathalast">Maggāraho devamanussapūjito, dhammo ahaṃ dehi adhamma magga’’nti.</p>
<p class="bodytext">Tattha <span class="bld">yasokaro</span>ti ahaṃ devamanussānaṃ yasadāyako. Dutiyapadepi eseva nayo. <span class="bld">Sadātthuto</span>ti sadā thuto niccapasattho. Tato parā –</p>
<p class="hangnum"><a name="para27"></a><span class="paranum">27</span>.</p>
<p class="gatha1"> ‘‘Adhammayānaṃ daḷhamāruhitvā, asantasanto balavāhamasmi;</p>
<p class="gathalast">Sa kissa hetumhi tavajja dajjaṃ, maggaṃ ahaṃ dhamma adinnapubbaṃ.</p>
<p class="hangnum"><a name="para28"></a><span class="paranum">28</span>.</p>
<p class="gatha1"> ‘‘Dhammo <a name="M4.0103"></a> have pāturahosi pubbe, pacchā adhammo udapādi loke;</p>
<p class="gathalast">Jeṭṭho ca seṭṭho ca sanantano ca, uyyāhi jeṭṭhassa kaniṭṭha maggā.</p>
<p class="hangnum"><a name="para29"></a><span class="paranum">29</span>.</p>
<p class="gatha1"> ‘‘Na yācanāya napi pātirūpā, na arahatā tehaṃ dadeyyaṃ maggaṃ;</p>
<p class="gathalast">Yuddhañca <a name="P4.0102"></a> no hotu ubhinnamajja, yuddhamhi yo jessati tassa maggo.</p>
<p class="hangnum"><a name="para30"></a><span class="paranum">30</span>.</p>
<p class="gatha1"> ‘‘Sabbā disā anuvisaṭohamasmi, mahabbalo amitayaso atulyo;</p>
<p class="gathalast">Guṇehi sabbehi upetarūpo, dhammo adhamma tvaṃ kathaṃ vijessasi.</p>
<p class="hangnum"><a name="para31"></a><span class="paranum">31</span>.</p>
<p class="gatha1"> ‘‘Lohena ve haññati jātarūpaṃ, na jātarūpena hananti lohaṃ;</p>
<p class="gathalast">Sace adhammo hañchati dhammamajja, ayo suvaṇṇaṃ viya dassaneyyaṃ.</p>
<p class="hangnum"><a name="para32"></a><span class="paranum">32</span>.</p>
<p class="gatha1"> ‘‘Sace tuvaṃ yuddhabalo adhamma, na tuyha vuḍḍhā ca garū ca atthi;</p>
<p class="gathalast">Maggañca te dammi piyāppiyena, vācāduruttānipi te khamāmī’’ti. –</p>
<p class="unindented">Imā cha gāthā tesaññeva vacanapaṭivacanavasena kathitā.</p>
<p class="bodytext">Tattha <a name="V4.0092"></a> <span class="bld">sa kissa hetumhi tavajja dajja</span>nti somhi ahaṃ adhammo adhammayānaṃ rathaṃ āruḷho abhīto balavā. Kiṃkāraṇā ajja bho dhamma, kassaci adinnapubbaṃ maggaṃ tuyhaṃ dammīti. <span class="bld">Pubbe</span>ti paṭhamakappikakāle imasmiṃ loke dasakusalakammapathadhammo ca pubbe pāturahosi, pacchā adhammo. <span class="bld">Jeṭṭho cā</span>ti pure nibbattabhāvena ahaṃ jeṭṭho ca seṭṭho ca porāṇako ca, tvaṃ pana kaniṭṭho, tasmā maggā uyyāhīti vadati. <span class="bld">Napi</span> <a name="M4.0104"></a> pātirūpāti ahañhi te neva yācanāya na patirūpavacanena maggārahatāya maggaṃ dadeyyaṃ. <span class="bld">Anuvisaṭo</span>ti ahaṃ catasso disā catasso anudisāti sabbā disā attano guṇena patthaṭo paññāto pākaṭo. <span class="bld">Lohenā</span>ti ayamuṭṭhikena. <span class="bld">Hañchatī</span>ti hanissati. <span class="bld">Tuvaṃ yuddhabalo adhammā</span>ti sace tvaṃ yuddhabalosi adhamma. <span class="bld">Vuḍḍhā ca garū cā</span>ti yadi tuyhaṃ ‘‘ime vuḍḍhā, ime garū paṇḍitā’’ti evaṃ natthi. <span class="bld">Piyāppiyenā</span>ti piyenāpi appiyenāpi dadanto piyena viya te maggaṃ dadāmīti attho.</p>
<p class="bodytext">Bodhisattena <a name="P4.0103"></a> pana imāya gāthāya kathitakkhaṇeyeva adhammo rathe ṭhātuṃ asakkonto avaṃsiro pathaviyaṃ patitvā pathaviyā vivare dinne gantvā avīcimhiyeva nibbatti. Etamatthaṃ viditvā bhagavā abhisambuddho hutvā sesagāthā abhāsi –</p>
<p class="hangnum"><a name="para33"></a><span class="paranum">33</span>.</p>
<p class="gatha1"> ‘‘Idañca sutvā vacanaṃ adhammo, avaṃsiro patito uddhapādo;</p>
<p class="gathalast">Yuddhatthiko ce na labhāmi yuddhaṃ, ettāvatā hoti hato adhammo.</p>
<p class="hangnum"><a name="para34"></a><span class="paranum">34</span>.</p>
<p class="gatha1"> ‘‘Khantībalo yuddhabalaṃ vijetvā, hantvā adhammaṃ nihanitva bhūmyā;</p>
<p class="gathalast">Pāyāsi vitto abhiruyha sandanaṃ, maggeneva atibalo saccanikkamo.</p>
<p class="hangnum"><a name="para35"></a><span class="paranum">35</span>.</p>
<p class="gatha1"> ‘‘Mātā pitā samaṇabrāhmaṇā ca, asammānitā yassa sake agāre;</p>
<p class="gatha2">Idheva nikkhippa sarīradehaṃ, kāyassa bhedā nirayaṃ vajanti te;</p>
<p class="gathalast">Yathā adhammo patito avaṃsiro.</p>
<p class="hangnum"><a name="para36"></a><span class="paranum">36</span>.</p>
<p class="gatha1"> ‘‘Mātā pitā samaṇabrāhmaṇā ca, susammānitā yassa sake agāre;</p>
<p class="gatha2">Idheva nikkhippa sarīradehaṃ, kāyassa bhedā sugatiṃ vajanti te;</p>
<p class="gathalast">Yathāpi dhammo abhiruyha sandana’’nti.</p>
<p class="bodytext">Tattha <a name="M4.0105"></a> <span class="bld">yuddhatthiko ce</span>ti ayaṃ tassa vilāpo, so kirevaṃ vilapantoyeva patitvā pathaviṃ paviṭṭho<a name="V4.0093"></a>. <span class="bld">Ettāvatā</span>ti bhikkhave, yāvatā pathaviṃ paviṭṭho, tāvatā adhammo hato nāma hoti. <span class="bld">Khantībalo</span>ti bhikkhave, evaṃ adhammo pathaviṃ paviṭṭho adhivāsanakhantībalo taṃ yuddhabalaṃ vijetvā vadhitvā bhūmiyaṃ nihanitvā pātetvā vittajātatāya <span class="bld">vitto</span> attano rathaṃ āruyha maggeneva <span class="bld">saccanikkamo</span> tathaparakkamo dhammadevaputto pāyāsi. <span class="bld">Asammānitā</span>ti asakkatā. <span class="bld">Sarīradeha</span>nti imasmiṃyeva loke sarīrasaṅkhātaṃ dehaṃ nikkhipitvā. <span class="bld">Nirayaṃ vajantī</span>ti yassa pāpapuggalassa ete sakkārārahā gehe asakkatā, tathārūpā yathā adhammo patito avaṃsiro, evaṃ avaṃsirā <a name="P4.0104"></a> nirayaṃ vajantīti attho. <span class="bld">Sugatiṃ vajantī</span>ti yassa panete sakkatā, tādisā paṇḍitā yathāpi dhammo sandanaṃ abhiruyha devalokaṃ gato, evaṃ sugatiṃ vajantīti.</p>
<p class="bodytext">Satthā evaṃ dhammaṃ desetvā ‘‘na, bhikkhave, idāneva, pubbepi devadatto mayā saddhiṃ paṭivirujjhitvā pathaviṃ paviṭṭho’’ti vatvā jātakaṃ samodhānesi – ‘‘tadā adhammo devaputto devadatto ahosi, parisāpissa devadattaparisā, dhammo pana ahameva, parisā buddhaparisāyevā’’ti.</p>
<p class="centered">Dhammadevaputtajātakavaṇṇanā tatiyā.</p>
<p class="hangnum"> </p>
<p class="bodytext"> [458] 4. Udayajātakavaṇṇanā</p>
<p class="bodytext"><span class="bld">Ekā nisinnā</span>ti idaṃ satthā jetavane viharanto ekaṃ ukkaṇṭhitabhikkhuṃ ārabbha kathesi. Vatthu <span class="bld">kusajātake</span> (jā. 2.20.1 ādayo) āvi bhavissati. Satthā pana taṃ bhikkhuṃ ‘‘saccaṃ kira tvaṃ ukkaṇṭhitosī’’ti pucchitvā ‘‘saccaṃ, bhante’’ti vutte ‘‘bhikkhu kasmā kilesavasena evarūpe niyyānikasāsane pabbajitvā ukkaṇṭhitosi? Porāṇakapaṇḍitā samiddhe dvādasayojanike surundhananagare rajjaṃ kārentā devaccharapaṭibhāgāya itthiyā saddhiṃ satta vassasatāni ekagabbhe vasantāpi indriyāni bhinditvā lobhavasena na olokesu’’nti vatvā atītaṃ āhari.</p>
<p class="bodytext">Atīte <a name="M4.0106"></a> kāsiraṭṭhe surundhananagare kāsirājā rajjaṃ kāresi, tassa neva putto, na dhītā ahosi. So attano deviyo ‘‘putte patthethā’’ti āha. Aggamahesīpi rañño vacanaṃ sampaṭicchitvā tathā akāsi. Tadā bodhisatto brahmalokā cavitvā tasseva rañño aggamahesiyā kucchimhi nibbatti. Athassa mahājanassa hadayaṃ vaḍḍhetvā jātabhāvena ‘‘udayabhaddo’’ti <a name="V4.0094"></a> nāmaṃ kariṃsu. Kumārassa padasā caraṇakāle aññopi satto brahmalokā cavitvā tasseva rañño aññatarāya deviyā kucchimhi kumārikā hutvā nibbatti, tassāpi ‘‘udayabhaddā’’ti nāmaṃ kariṃsu. Kumāro vayappatto sabbasippanipphattiṃ pāpuṇi<a name="P4.0105"></a>, jātabrahmacārī pana ahosi, supinantenapi methunadhammaṃ na jānāti, na tassa kilesesu cittaṃ allīyi. Rājā puttaṃ rajje abhisiñcitukāmo ‘‘kumārassa idāni rajjasukhasevanakālo, nāṭakāpissa paccupaṭṭhāpessāmī’’ti sāsanaṃ pesesi. Bodhisatto ‘‘na mayhaṃ rajjenattho, kilesesu me cittaṃ na allīyatī’’ti paṭikkhipitvā punappunaṃ vuccamāno rattajambunadamayaṃ itthirūpaṃ kāretvā ‘‘evarūpaṃ itthiṃ labhamāno rajjaṃ sampaṭicchissāmī’’ti mātāpitūnaṃ pesesi. Te taṃ suvaṇṇarūpakaṃ sakalajambudīpaṃ parihārāpetvā tathārūpaṃ itthiṃ alabhantā udayabhaddaṃ alaṅkāretvā tassa santike ṭhapesuṃ. Sā taṃ suvaṇṇarūpakaṃ abhibhavitvā aṭṭhāsi. Atha nesaṃ anicchamānānaññeva vemātikaṃ bhaginiṃ udayabhaddakumāriṃ aggamahesiṃ katvā bodhisattaṃ rajje abhisiñciṃsu. Te pana dvepi brahmacariyavāsameva vasiṃsu.</p>
<p class="bodytext">Aparabhāge mātāpitūnaṃ accayena bodhisatto rajjaṃ kāresi. Ubho ekagabbhe vasamānāpi lobhavasena indriyāni bhinditvā aññamaññaṃ na olokesuṃ, apica kho pana ‘‘yo amhesu paṭhamataraṃ kālaṃ karoti, so nibbattaṭṭhānato āgantvā ‘asukaṭṭhāne nibbattosmī’ti ārocetū’’ti saṅgaramakaṃsu. Atha kho bodhisatto abhisekato sattavassasataccayena kālamakāsi. Añño rājā nāhosi, udayabhaddāyayeva āṇā pavatti. Amaccā rajjaṃ anusāsiṃsu. Bodhisattopi cutikkhaṇe tāvatiṃsabhavane sakkattaṃ patvā yasamahantatāya sattāhaṃ anussarituṃ nāsakkhi. Iti so manussagaṇanāya sattavassasataccayena āvajjetvā ‘‘udayabhaddaṃ rājadhītaraṃ dhanena vīmaṃsitvā sīhanādaṃ nadāpetvā dhammaṃ desetvā saṅgaraṃ mocetvā āgamissāmī’’ti cintesi. Tadā <a name="M4.0107"></a> kira manussānaṃ dasavassasahassāyukakālo hoti. Rājadhītāpi taṃ divasaṃ rattibhāge pihitesu dvāresu ṭhapitaārakkhe sattabhūmikapāsādavaratale alaṅkatasirigabbhe ekikāva niccalā attano <a name="P4.0106"></a> sīlaṃ āvajjamānā nisīdi. Atha sakko suvaṇṇamāsakapūraṃ ekaṃ suvaṇṇapātiṃ ādāya āgantvā sayanagabbheyeva pātubhavitvā ekamantaṃ ṭhito tāya saddhiṃ sallapanto paṭhamaṃ gāthamāha –</p>
<p class="hangnum"><a name="para37"></a><span class="paranum">37</span>.</p>
<p class="gatha1"> ‘‘Ekā nisinnā suci saññatūrū, pāsādamāruyha aninditaṅgī;</p>
<p class="gathalast">Yācāmi taṃ kinnaranettacakkhu, imekarattiṃ ubhayo vasemā’’ti.</p>
<p class="bodytext">Tattha <a name="V4.0095"></a> <span class="bld">sucī</span>ti sucivatthanivatthā. <span class="bld">Saññatūrū</span>ti suṭṭhu ṭhapitaūrū, iriyāpathaṃ saṇṭhapetvā sucivatthā ekikāva nisinnāsīti vuttaṃ hoti. <span class="bld">Aninditaṅgī</span>ti pādantato yāva kesaggā aninditasarīrā paramasobhaggappattasarīrā. <span class="bld">Kinnaranettacakkhū</span>ti tīhi maṇḍalehi pañcahi ca pasādehi upasobhitattā kinnarānaṃ nettasadisehi cakkhūhi samannāgate. <span class="bld">Imekaratti</span>nti imaṃ ekarattaṃ ajja imasmiṃ alaṅkatasayanagabbhe ekato vaseyyāmāti yācati.</p>
<p class="bodytext">Tato rājadhītā dve gāthā abhāsi –</p>
<p class="hangnum"><a name="para38"></a><span class="paranum">38</span>.</p>
<p class="gatha1"> ‘‘Okiṇṇantaraparikhaṃ, daḷhamaṭṭālakoṭṭhakaṃ;</p>
<p class="gathalast">Rakkhitaṃ khaggahatthehi, duppavesamidaṃ puraṃ.</p>
<p class="hangnum"><a name="para39"></a><span class="paranum">39</span>.</p>
<p class="gatha1"> ‘‘Daharassa yuvino cāpi, āgamo ca na vijjati;</p>
<p class="gathalast">Atha kena nu vaṇṇena, saṅgamaṃ icchase mayā’’ti.</p>
<p class="bodytext">Tattha <span class="bld">okiṇṇantaraparikha</span>nti idaṃ dvādasayojanikaṃ surundhanapuraṃ antarantarā udakaparikhānaṃ kaddamaparikhānaṃ sukkhaparikhānaṃ okiṇṇattā okiṇṇantaraparikhaṃ. <span class="bld">Daḷhamaṭṭālakoṭṭhaka</span>nti thiratarehi aṭṭālakehi dvārakoṭṭhakehi ca samannāgataṃ. <span class="bld">Khaggahatthehī</span>ti āvudhahatthehi dasahi yodhasahassehi rakkhitaṃ. <span class="bld">Duppavesamidaṃ pura</span>nti idaṃ sakalapurampi tassa anto māpitaṃ mayhaṃ nivāsapurampi ubhayaṃ kassaci pavisituṃ na sakkā. <span class="bld">Āgamo cā</span>ti idha imāya <a name="M4.0108"></a> velāya taruṇassa vā yobbanappattassa vā thāmasampannayodhassa vā aññassa vā mahantampi paṇṇākāraṃ gahetvā āgacchantassa āgamo nāma natthi. <span class="bld">Saṅgama</span>nti atha tvaṃ kena kāraṇena imāya velāya mayā saha samāgamaṃ icchasīti.</p>
<p class="bodytext">Atha sakko catutthaṃ gāthamāha –</p>
<p class="hangnum"><a name="para40"></a><span class="paranum">40</span>.</p>
<p class="gatha1"> ‘‘Yakkhohamasmi <a name="P4.0107"></a> kalyāṇi, āgatosmi tavantike;</p>
<p class="gathalast">Tvaṃ maṃ nandaya bhaddante, puṇṇakaṃsaṃ dadāmi te’’ti.</p>
<p class="bodytext">Tassattho – kalyāṇi, sundaradassane ahameko devaputto devatānubhāvena idhāgato, tvaṃ ajja maṃ nandaya tosehi, ahaṃ te imaṃ suvaṇṇamāsakapuṇṇaṃ suvaṇṇapātiṃ dadāmīti.</p>
<p class="bodytext">Taṃ <a name="V4.0096"></a> sutvā rājadhītā pañcamaṃ gāthamāha –</p>
<p class="hangnum"><a name="para41"></a><span class="paranum">41</span>.</p>
<p class="gatha1"> ‘‘Devaṃva yakkhaṃ atha vā manussaṃ, na patthaye udayamaticca aññaṃ;</p>
<p class="gathalast">Gaccheva tvaṃ yakkha mahānubhāva, mā cassu gantvā punarāvajitthā’’ti.</p>
<p class="bodytext">Tassattho – ahaṃ devarāja, devaṃ vā yakkhaṃ vā udayaṃ atikkamitvā aññaṃ na patthemi, so tvaṃ gaccheva, mā idha aṭṭhāsi, na me tayā ābhatena paṇṇākārena attho, gantvā ca mā imaṃ ṭhānaṃ punarāvajitthāti.</p>
<p class="bodytext">So tassā sīhanādaṃ sutvā aṭṭhatvā gatasadiso hutvā tattheva antarahito aṭṭhāsi. So punadivase tāya velāyameva suvaṇṇamāsakapūraṃ rajatapātiṃ ādāya tāya saddhiṃ sallapanto chaṭṭhaṃ gāthamāha –</p>
<p class="hangnum"><a name="para42"></a><span class="paranum">42</span>.</p>
<p class="gatha1"> ‘‘Yā sā rati uttamā kāmabhoginaṃ, yaṃhetu sattā visamaṃ caranti;</p>
<p class="gathalast">Mā taṃ ratiṃ jīyi tuvaṃ sucimhite, dadāmi te rūpiyaṃ kaṃsapūra’’nti.</p>
<p class="bodytext">Tassattho <a name="M4.0109"></a> – bhadde, rājadhīte yā esā kāmabhogisattānaṃ ratīsu methunakāmarati nāma uttamā rati, yassā ratiyā kāraṇā sattā kāyaduccaritādivisamaṃ caranti, taṃ ratiṃ tvaṃ bhadde, sucimhite manāpahasite mā jīyi, ahampi āgacchanto na tucchahattho āgato, hiyyo suvaṇṇamāsakapūraṃ suvaṇṇapātiṃ āhariṃ, ajja rūpiyapātiṃ, imaṃ te ahaṃ rūpiyapātiṃ suvaṇṇapūraṃ dadāmīti.</p>
<p class="bodytext">Rājadhītā cintesi ‘‘ayaṃ kathāsallāpaṃ labhanto punappunaṃ āgamissati, na dāni tena saddhiṃ kathessāmī’’ti. Sā kiñci na <a name="P4.0108"></a> kathesi.</p>
<p class="bodytext">Sakko tassā akathitabhāvaṃ ñatvā tattheva antarahito hutvā punadivase tāyameva velāya lohapātiṃ kahāpaṇapūraṃ ādāya ‘‘bhadde, tvaṃ maṃ kāmaratiyā santappehi, imaṃ te kahāpaṇapūraṃ lohapātiṃ dassāmī’’ti āha. Taṃ disvā rājadhītā sattamaṃ gāthamāha –</p>
<p class="hangnum"><a name="para43"></a><span class="paranum">43</span>.</p>
<p class="gatha1"> ‘‘Nāriṃ <a name="V4.0097"></a> naro nijjhapayaṃ dhanena, ukkaṃsatī yattha karoti chandaṃ;</p>
<p class="gathalast">Vipaccanīko tava devadhammo, paccakkhato thokatarena esī’’ti.</p>
<p class="bodytext">Tassattho – bho purisa, tvaṃ jaḷo. Naro hi nāma nāriṃ kilesaratikāraṇā dhanena nijjhāpento saññāpento yattha nāriyā chandaṃ karoti, taṃ ukkaṃsati vaṇṇetvā thometvā bahutarena dhanena palobheti, tuyhaṃ paneso devasabhāvo vipaccanīko, tvañhi mayā paccakkhato thokatarena esi, paṭhamadivase suvaṇṇapūraṃ suvaṇṇapātiṃ āharitvā, dutiyadivase suvaṇṇapūraṃ rūpiyapātiṃ, tatiyadivase kahāpaṇapūraṃ lohapātiṃ āharasīti.</p>
<p class="bodytext">Taṃ sutvā sakko ‘‘bhadde rājakumāri, ahaṃ chekavāṇijo na niratthakena atthaṃ nāsemi, sace tvaṃ āyunā vā vaṇṇena vā vaḍḍheyyāsi, ahaṃ te paṇṇākāraṃ vaḍḍhetvā āhareyyaṃ, tvaṃ pana parihāyaseva, tenāhampi dhanaṃ parihāpemī’’ti vatvā tisso gāthā abhāsi –</p>
<p class="hangnum"><a name="para44"></a><span class="paranum">44</span>.</p>
<p class="gatha1"> ‘‘Āyu <a name="M4.0110"></a> ca vaṇṇo ca manussaloke, nihīyati manujānaṃ sugatte;</p>
<p class="gathalast">Teneva vaṇṇena dhanampi tuyhaṃ, nihīyati jiṇṇatarāsi ajja.</p>
<p class="hangnum"><a name="para45"></a><span class="paranum">45</span>.</p>
<p class="gatha1"> ‘‘Evaṃ me pekkhamānassa, rājaputti yasassini;</p>
<p class="gathalast">Hāyateva tava vaṇṇo, ahorattānamaccaye.</p>
<p class="hangnum"><a name="para46"></a><span class="paranum">46</span>.</p>
<p class="gatha1"> ‘‘Imināva tvaṃ vayasā, rājaputti sumedhase;</p>
<p class="gathalast">Brahmacariyaṃ careyyāsi, bhiyyo vaṇṇavatī siyā’’ti.</p>
<p class="bodytext">Tattha <span class="bld">nihīyatī</span>ti parissāvane āsittaudakaṃ viya parihāyati. Manussalokasmiñhi sattā jīvitena vaṇṇena cakkhupasādādīhi ca dine dine parihāyanteva. <span class="bld">Jiṇṇatarāsī</span>ti <a name="P4.0109"></a> mama paṭhamaṃ āgatadivase pavattañhi te āyu hiyyo divasaṃ na pāpuṇi, kuṭhāriyā chinnaṃ viya tattheva nirujjhi, hiyyo pavattampi ajjadivasaṃ na pāpuṇi, hiyyova kuṭhāriyā chinnaṃ viya nirujjhi, tasmā ajja jiṇṇatarāsi jātā. <span class="bld">Evaṃ me</span>ti tiṭṭhatu hiyyo ca parahiyyo ca, ajjeva pana mayhaṃ evaṃ pekkhamānasseva hāyateva tava vaṇṇo. <span class="bld">Ahorattānamaccaye</span>ti ito paṭṭhāya rattindivesu vītivattesu ahorattānaṃ accayena apaṇṇattikabhāvameva gamissasīti dasseti. <span class="bld">Imināvā</span>ti tasmā bhadde, sace tvaṃ iminā vayeneva imasmiṃ suvaṇṇavaṇṇe sarīre rajāya <a name="V4.0098"></a> avilutteyeva seṭṭhacariyaṃ careyyāsi, pabbajitvā samaṇadhammaṃ kareyyāsi. <span class="bld">Bhiyyo vaṇṇavatī siyā</span>ti atirekataravaṇṇā bhaveyyāsīti.</p>
<p class="bodytext">Tato rājadhītā itaraṃ gāthamāha –</p>
<p class="hangnum"><a name="para47"></a><span class="paranum">47</span>.</p>
<p class="gatha1"> ‘‘Devā na jīranti yathā manussā, gattesu tesaṃ valiyo na honti;</p>
<p class="gathalast">Pucchāmi taṃ yakkha mahānubhāva, kathaṃ nu devāna sarīradeho’’ti.</p>
<p class="bodytext">Tattha <a name="M4.0111"></a> <span class="bld">sarīradeho</span>ti sarīrasaṅkhāto deho, devānaṃ sarīraṃ kathaṃ na jīrati, idaṃ ahaṃ taṃ pucchāmīti vadati.</p>
<p class="bodytext">Athassā kathento sakko itaraṃ gāthamāha –</p>
<p class="hangnum"><a name="para48"></a><span class="paranum">48</span>.</p>
<p class="gatha1"> ‘‘Devā na jīranti yathā manussā, gattesu tesaṃ valiyo na honti;</p>
<p class="gathalast">Suve suve bhiyyatarova tesaṃ, dibbo ca vaṇṇo vipulā ca bhogā’’ti.</p>
<p class="bodytext">Tattha <span class="bld">yathā manussā</span>ti yathā manussā jīrantā rūpena vaṇṇena bhogena cakkhupasādādīhi ca jīranti, na evaṃ devā. Tesañhi gattesu valiyopi na santi, maṭṭhakañcanapaṭṭamiva sarīraṃ hoti. <span class="bld">Suve suve</span>ti divase divase. <span class="bld">Bhiyyatarovā</span>ti atirekatarova tesaṃ dibbo ca vaṇṇo vipulā ca bhogā honti, manussesu hi rūpaparihāni cirajātabhāvassa sakkhi, devesu atirekarūpasampatti ca atirekaparivārasampatti ca. Evaṃ aparihānadhammo nāmesa devaloko<a name="P4.0110"></a>. Tasmā tvaṃ jaraṃ appatvāva nikkhamitvā pabbaja, evaṃ parihāniyasabhāvā manussalokā cavitvā aparihāniyasabhāvaṃ evarūpaṃ devalokaṃ gamissasīti.</p>
<p class="bodytext">Sā devalokassa vaṇṇaṃ sutvā tassa gamanamaggaṃ pucchantī itaraṃ gāthamāha –</p>
<p class="hangnum"><a name="para49"></a><span class="paranum">49</span>.</p>
<p class="gatha1"> ‘‘Kiṃsūdha bhītā janatā anekā, maggo ca nekāyatanaṃ pavutto;</p>
<p class="gathalast">Pucchāmi taṃ yakkha mahānubhāva, katthaṭṭhito paralokaṃ na bhāye’’ti.</p>
<p class="bodytext">Tattha <span class="bld">kiṃsūdha bhītā</span>ti devarāja, ayaṃ khattiyādibhedā anekā janatā kiṃbhītā kassa bhayena <a name="V4.0099"></a> parihāniyasabhāvā manussalokā devalokaṃ na gacchatīti pucchati. <span class="bld">Maggo</span>ti devalokagāmimaggo. Idha pana ‘‘ki’’nti āharitvā ‘‘ko’’ti pucchā kātabbā. Ayañhettha attho ‘‘anekatitthāyatanavasena paṇḍitehi pavutto devalokamaggo ko kataro’’ti vutto. <span class="bld">Katthaṭṭhito</span>ti paralokaṃ gacchanto katarasmiṃ magge ṭhito na bhāyatīti.</p>
<p class="bodytext">Athassā <a name="M4.0112"></a> kathento sakko itaraṃ gāthamāha –</p>
<p class="hangnum"><a name="para50"></a><span class="paranum">50</span>.</p>
<p class="gatha1"> ‘‘Vācaṃ manañca paṇidhāya sammā, kāyena pāpāni akubbamāno;</p>
<p class="gatha2">Bahunnapānaṃ gharamāvasanto, saddho mudū saṃvibhāgī vadaññū;</p>
<p class="gathalast">Saṅgāhako sakhilo saṇhavāco, etthaṭṭhito paralokaṃ na bhāye’’ti.</p>
<p class="bodytext">Tassattho – bhadde, udaye vācaṃ manañca sammā ṭhapetvā kāyena pāpāni akaronto ime dasa kusalakammapathe samādāya vattanto bahuannapāne pahūtadeyyadhamme ghare vasanto ‘‘dānassa vipāko atthī’’ti saddhāya samannāgato muducitto dānasaṃvibhāgatāya <span class="bld">saṃvibhāgī</span> pabbajitā bhikkhāya caramānā vadanti nāma, tesaṃ paccayadānena tassa vādassa jānanato <span class="bld">vadaññū</span> catūhi saṅgahavatthūhi saṅgahatāya <span class="bld">saṅgāhako</span> piyavāditāya <span class="bld">sakhilo</span> maṭṭhavacanatāya <span class="bld">saṇhavāco ettha</span> ettake guṇarāsimhi ṭhito paralokaṃ gacchanto na bhāyatīti.</p>
<p class="bodytext">Tato <a name="P4.0111"></a> rājadhītā taṃ tassa vacanaṃ sutvā thutiṃ karontī itaraṃ gāthamāha –</p>
<p class="hangnum"><a name="para51"></a><span class="paranum">51</span>.</p>
<p class="gatha1"> ‘‘Anusāsasi maṃ yakkha, yathā mātā yathā pitā;</p>
<p class="gathalast">Uḷāravaṇṇa pucchāmi, ko nu tvamasi subrahā’’ti.</p>
<p class="bodytext">Tassattho – yathā mātāpitaro puttake anusāsanti, tathā maṃ anusāsasi. Uḷāravaṇṇa sobhaggappattarūpadāraka ko nu asi tvaṃ evaṃ accuggatasarīroti.</p>
<p class="bodytext">Tato bodhisatto itaraṃ gāthamāha –</p>
<p class="hangnum"><a name="para52"></a><span class="paranum">52</span>.</p>
<p class="gatha1"> ‘‘Udayohamasmi kalyāṇi, saṅgarattā idhāgato;</p>
<p class="gathalast">Āmanta kho taṃ gacchāmi, muttosmi tava saṅgarā’’ti.</p>
<p class="bodytext">Tassattho <a name="V4.0100"></a><a name="M4.0113"></a> – kalyāṇadassane ahaṃ purimabhave tava sāmiko udayo nāma tāvatiṃsabhavane sakko hutvā nibbatto, idhāgacchanto na kilesavasenāgato, taṃ vīmaṃsitvā pana saṅgaraṃ mocessāmīti saṅgarattā pubbe saṅgarassa katattā āgatosmi, idāni taṃ āmantetvā gacchāmi, muttosmi tava saṅgarāti.</p>
<p class="bodytext">Rājadhītā assasitvā ‘‘sāmi, tvaṃ udayabhaddarājā’’ti assudhārā pavattayamānā ‘‘ahaṃ tumhehi vinā vasituṃ na sakkomi, yathā tumhākaṃ santike vasāmi, tathā maṃ anusāsathā’’ti vatvā itaraṃ gāthaṃ abhāsi –</p>
<p class="hangnum"><a name="para53"></a><span class="paranum">53</span>.</p>
<p class="gatha1"> ‘‘Sace kho tvaṃ udayosi, saṅgarattā idhāgato;</p>
<p class="gathalast">Anusāsa maṃ rājaputta, yathāssa puna saṅgamo’’ti.</p>
<p class="bodytext">Atha naṃ anusāsanto mahāsatto catasso gāthā abhāsi –</p>
<p class="hangnum"><a name="para54"></a><span class="paranum">54</span>.</p>
<p class="gatha1"> ‘‘Atipatati vayo khaṇo tatheva, ṭhānaṃ natthi dhuvaṃ cavanti sattā;</p>
<p class="gathalast">Parijīyati addhuvaṃ sarīraṃ, udaye mā pamāda carassu dhammaṃ.</p>
<p class="hangnum"><a name="para55"></a><span class="paranum">55</span>.</p>
<p class="gatha1"> ‘‘Kasiṇā pathavī dhanassa pūrā, ekasseva siyā anaññadheyyā;</p>
<p class="gathalast">Taṃ cāpi jahati avītarāgo, udaye mā pamāda carassu dhammaṃ.</p>
<p class="hangnum"><a name="para56"></a><span class="paranum">56</span>.</p>
<p class="gatha1"> ‘‘Mātā <a name="P4.0112"></a> ca pitā ca bhātaro ca, bhariyā yāpi dhanena hoti kītā;</p>
<p class="gathalast">Te cāpi jahanti aññamaññaṃ, udaye mā pamāda carassu dhammaṃ.</p>
<p class="hangnum"><a name="para57"></a><span class="paranum">57</span>.</p>
<p class="gatha1"> ‘‘Kāyo <a name="M4.0114"></a> parabhojananti ñatvā, saṃsāre sugatiñca duggatiñca;</p>
<p class="gathalast">Ittaravāsoti jāniyāna, udaye mā pamāda carassu dhamma’’nti.</p>
<p class="bodytext">Tattha <span class="bld">atipatatī</span>ti ativiya patati, sīghaṃ atikkamati. <span class="bld">Vayo</span>ti paṭhamavayāditividhopi vayo. <span class="bld">Khaṇo tathevā</span>ti uppādaṭṭhitibhaṅgakkhaṇopi tatheva atipatati. Ubhayenapi bhinno imesaṃ sattānaṃ āyusaṅkhāro nāma sīghasotā nadī viya anivattanto sīghaṃ atikkamatīti dasseti. <span class="bld">Ṭhānaṃ natthī</span>ti ‘‘uppannā saṅkhārā abhijjitvā tiṭṭhantū’’ti patthanāyapi <a name="V4.0101"></a> tesaṃ ṭhānaṃ nāma natthi, dhuvaṃ ekaṃseneva buddhaṃ bhagavantaṃ ādiṃ katvā sabbepi sattā cavanti, ‘‘dhuvaṃ maraṇaṃ, addhuvaṃ jīvita’’nti evaṃ maraṇassatiṃ bhāvehīti dīpeti. <span class="bld">Parijīyatī</span>ti idaṃ suvaṇṇavaṇṇampi sarīraṃ jīrateva, evaṃ jānāhi. <span class="bld">Mā pamāda</span>nti tasmā tvaṃ udayabhadde mā pamādaṃ āpajji, appamattā hutvā dasakusalakammapathadhammaṃ carāhīti.</p>
<p class="bodytext"><span class="bld">Kasiṇā</span>ti sakalā. <span class="bld">Ekassevā</span>ti yadi ekasseva rañño, tasmiṃ ekasmiṃyeva anaññādhīnā assa. <span class="bld">Taṃ cāpi jahati avītarāgo</span>ti taṇhāvasiko puggalo ettakenapi yasena atitto maraṇakāle avītarāgova taṃ vijahati. Evaṃ taṇhāya apūraṇīyabhāvaṃ jānāhīti dīpeti. <span class="bld">Te cāpī</span>ti mātā puttaṃ, putto mātaraṃ, pitā puttaṃ, putto pitaraṃ, bhātā bhaginiṃ, bhaginī bhātaraṃ, bhariyā sāmikaṃ, sāmiko bhariyanti ete aññamaññaṃ jahanti, nānā honti. Evaṃ sattānaṃ nānābhāvavinābhāvaṃ jānāhīti dīpeti.</p>
<p class="bodytext"><span class="bld">Parabhojana</span>nti vividhānaṃ kākādīnaṃ parasattānaṃ bhojanaṃ. <span class="bld">Ittaravāso</span>ti yā esā imasmiṃ saṃsāre manussabhūtā suggati ca tiracchānabhūtā duggati ca, etaṃ ubhayampi ‘‘ittaravāso’’ti jānitvā mā pamādaṃ, carassu dhammaṃ. Imesaṃ sattānaṃ nānāṭhānato āgantvā ekasmiṃ ṭhāne samāgamo paritto, ime sattā appakasmiṃyeva kāle ekato vasanti, tasmā appamattā hohīti.</p>
<p class="bodytext">Evaṃ <a name="M4.0115"></a> mahāsatto tassā ovādamadāsi. Sāpi tassa dhammakathāya pasīditvā thutiṃ karontī osānagāthamāha –</p>
<p class="hangnum"><a name="para58"></a><span class="paranum">58</span>.</p>
<p class="gatha1"> ‘‘Sādhu <a name="P4.0113"></a> bhāsatiyaṃ yakkho, appaṃ maccāna jīvitaṃ;</p>
<p class="gatha2">Kasirañca parittañca, tañca dukkhena saṃyutaṃ;</p>
<p class="gathalast">Sāhaṃ ekā pabbajissāmi, hitvā kāsiṃ surundhana’’nti.</p>
<p class="bodytext">Tattha <span class="bld">sādhū</span>ti ‘‘appaṃ maccāna jīvita’’nti bhāsamāno ayaṃ devarājā sādhu bhāsati. Kiṃkāraṇā? Idañhi kasirañca dukkhaṃ assādarahitaṃ, parittañca na bahukaṃ ittarakālaṃ. Sace hi kasirampi samānaṃ dīghakālaṃ pavatteyya, parittakampi samānaṃ sukhaṃ bhaveyya, idaṃ pana kasirañceva parittañca sakalena vaṭṭadukkhena saṃyutaṃ sannihitaṃ. <span class="bld">Sāha</span>nti sā ahaṃ. <span class="bld">Surundhana</span>nti surundhananagarañca kāsiraṭṭhañca chaḍḍetvā ekikāva pabbajissāmīti āha.</p>
<p class="bodytext">Bodhisatto <a name="V4.0102"></a> tassā ovādaṃ datvā sakaṭṭhānameva gato. Sāpi punadivase amacce rajjaṃ paṭicchāpetvā antonagareyeva ramaṇīye uyyāne isipabbajjaṃ pabbajitvā dhammaṃ caritvā āyupariyosāne tāvatiṃsabhavane bodhisattassa pādaparicārikā hutvā nibbatti.</p>
<p class="bodytext">Satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne ukkaṇṭhitabhikkhu sotāpattiphale patiṭṭhahi. Tadā rājadhītā rāhulamātā ahosi, sakko pana ahameva ahosinti.</p>
<p class="centered">Udayajātakavaṇṇanā catutthā.</p>
<p class="hangnum"> </p>
<p class="bodytext"> [459] 5. Pānīyajātakavaṇṇanā</p>
<p class="bodytext"><span class="bld">Mitto mittassā</span>ti idaṃ satthā jetavane viharanto kilesaniggahaṃ ārabbha kathesi. Ekasmiñhi samaye sāvatthivāsino pañcasatā gihisahāyakā tathāgatassa dhammadesanaṃ sutvā pabbajitvā upasampannā antokoṭisanthāre vasantā aḍḍharattasamaye kāmavitakkaṃ vitakkesuṃ. Sabbaṃ <a name="M4.0116"></a> heṭṭhā vuttanayeneva veditabbaṃ. Bhagavato āṇattiyā panāyasmatā ānandena bhikkhusaṅghe sannipātite satthā paññattāsane nisīditvā anodissakaṃ katvā ‘‘kāmavitakkaṃ vitakkayitthā’’ti avatvā sabbasaṅgāhikavaseneva ‘‘bhikkhave, kileso khuddako nāma natthi, bhikkhunā nāma uppannuppannā kilesā niggahetabbā, porāṇakapaṇḍitā anuppannepi buddhe kilese niggahetvā paccekabodhiñāṇaṃ pattā’’ti vatvā atītaṃ āhari.</p>
<p class="bodytext">Atīte <a name="P4.0114"></a> bārāṇasiyaṃ brahmadatte rajjaṃ kārente kāsiraṭṭhe ekasmiṃ gāmake dve sahāyakā pānīyatumbāni ādāya khettaṃ gantvā ekamantaṃ ṭhapetvā khettaṃ koṭṭetvā pipāsitakāle āgantvā pānīyaṃ pivanti. Tesu eko pānīyatthāya āgantvā attano pānīyaṃ rakkhanto itarassa tumbato pivitvā sāyaṃ araññā nikkhamitvā nhāyitvā ṭhito ‘‘atthi nu kho me kāyadvārādīhi ajja kiñci pāpaṃ kata’’nti upadhārento thenetvā pānīyassa pivitabhāvaṃ disvā saṃvegappatto hutvā ‘‘ayaṃ taṇhā vaḍḍhamānā maṃ apāyesu khipissati, imaṃ kilesaṃ niggaṇhissāmī’’ti pānīyassa thenetvā pivitabhāvaṃ ārammaṇaṃ katvā vipassanaṃ vaḍḍhetvā paccekabodhiñāṇaṃ nibbattetvā paṭiladdhaguṇaṃ āvajjento aṭṭhāsi. Atha naṃ itaro nhāyitvā uṭṭhito ‘‘ehi, samma, gharaṃ gacchāmā’’ti āha. ‘‘Gaccha tvaṃ, mama gharena kiccaṃ natthi, paccekabuddhā <a name="V4.0103"></a> nāma maya’’nti. ‘‘Paccekabuddhā nāma tumhādisā na hontī’’ti. ‘‘Atha kīdisā paccekabuddhā hontī’’ti? ‘‘Dvaṅgulakesā kāsāyavatthavasanā uttarahimavante nandamūlakapabbhāre vasantī’’ti. So sīsaṃ parāmasi, taṃ khaṇaññevassa gihiliṅgaṃ antaradhāyi, surattadupaṭṭaṃ nivatthameva, vijjulatāsadisaṃ kāyabandhanaṃ baddhameva, alattakapāṭalavaṇṇaṃ uttarāsaṅgacīvaraṃ ekaṃsaṃ katameva, meghavaṇṇaṃ paṃsukūlacīvaraṃ dakkhiṇaaṃsakūṭe ṭhapitameva, bhamaravaṇṇo mattikāpatto vāmaaṃsakūṭe laggitova ahosi. So ākāse ṭhatvā dhammaṃ desetvā uppatitvā nandamūlakapabbhāreyeva otari.</p>
<p class="bodytext">Aparopi kāsigāmeyeva kuṭumbiko āpaṇe nisinno ekaṃ purisaṃ attano bhariyaṃ ādāya gacchantaṃ disvā taṃ uttamarūpadharaṃ itthiṃ indriyāni bhinditvā oloketvā puna cintesi ‘‘ayaṃ lobho vaḍḍhamāno maṃ <a name="M4.0117"></a> apāyesu khipissatī’’ti saṃviggamānaso vipassanaṃ vaḍḍhetvā paccekabodhiñāṇaṃ nibbattetvā ākāse ṭhito dhammaṃ desetvā nandamūlakapabbhārameva <a name="P4.0115"></a> gato.</p>
<p class="bodytext">Aparepi kāsigāmavāsinoyeva dve pitāputtā ekato maggaṃ paṭipajjiṃsu. Aṭavīmukhe pana corā uṭṭhitā honti. Te pitāputte labhitvā puttaṃ gahetvā ‘‘dhanaṃ āharitvā tava puttaṃ gaṇhā’’ti pitaraṃ vissajjenti, dve bhātaro labhitvā kaniṭṭhaṃ gahetvā jeṭṭhaṃ vissajjenti, ācariyantevāsike labhitvā ācariyaṃ gahetvā antevāsikaṃ vissajjenti, antevāsiko sippalobhena dhanaṃ āharitvā ācariyaṃ gaṇhitvā gacchati. Atha te pitāputtāpi tattha corānaṃ uṭṭhitabhāvaṃ ñatvā ‘‘tvaṃ maṃ ‘pitā’ti mā vada, ahampi taṃ ‘putto’ti na vakkhāmī’’ti katikaṃ katvā corehi gahitakāle ‘‘tumhe aññamaññaṃ kiṃ hothā’’ti puṭṭhā ‘‘na kiñci homā’’ti sampajānamusāvādaṃ kariṃsu. Tesu aṭavito nikkhamitvā sāyaṃ nhāyitvā ṭhitesu putto attano sīlaṃ sodhento taṃ musāvādaṃ disvā ‘‘idaṃ pāpaṃ vaḍḍhamānaṃ maṃ apāyesu khipissati, imaṃ kilesaṃ niggaṇhissāmī’’ti vipassanaṃ vaḍḍhetvā paccekabodhiñāṇaṃ nibbattetvā ākāse ṭhito pitu dhammaṃ desetvā nandamūlakapabbhārameva gato.</p>
<p class="bodytext">Aparopi kāsigāmeyeva pana eko gāmabhojako māghātaṃ kārāpesi. Atha naṃ balikammakāle mahājano sannipatitvā āha ‘‘sāmi, mayaṃ migasūkarādayo māretvā yakkhānaṃ balikammaṃ karissāma, balikammakālo eso’’ti. Tumhākaṃ pubbe karaṇaniyāmeneva karothāti manussā bahuṃ pāṇātipātamakaṃsu. So bahuṃ macchamaṃsaṃ disvā ‘‘ime manussā ettake pāṇe mārentā mamevekassa vacanena mārayiṃsū’’ti kukkuccaṃ katvā vātapānaṃ nissāya ṭhitakova vipassanaṃ <a name="V4.0104"></a> vaḍḍhetvā paccekabodhiñāṇaṃ nibbattetvā ākāse ṭhito mahājanassa dhammaṃ desetvā nandamūlakapabbhārameva gato.</p>
<p class="bodytext">Aparopi kāsiraṭṭheyeva gāmabhojako majjavikkayaṃ vāretvā ‘‘sāmi, pubbe imasmiṃ kāle surāchaṇo nāma hoti, kiṃ karomā’’ti mahājanena vutto ‘‘tumhākaṃ porāṇakaniyāmeneva karothā’’ti <a name="P4.0116"></a><a name="M4.0118"></a> āha. Manussā chaṇaṃ katvā suraṃ pivitvā kalahaṃ karontā hatthapāde bhañjitvā sīsaṃ bhinditvā kaṇṇe chinditvā bahudaṇḍena bajjhiṃsu. Gāmabhojako te disvā cintesi ‘‘mayi ananujānante ime imaṃ dukkhaṃ na vindeyyu’’nti. So ettakena kukkuccaṃ katvā vātapānaṃ nissāya ṭhitakova vipassanaṃ vaḍḍhetvā paccekabodhiñāṇaṃ nibbattetvā ‘‘appamattā hothā’’ti ākāse ṭhatvā dhammaṃ desetvā nandamūlakapabbhārameva gato.</p>
<p class="bodytext">Aparabhāge te pañca paccekabuddhā bhikkhācāratthāya bārāṇasidvāre otaritvā sunivatthā supārutā pāsādikehi abhikkamādīhi piṇḍāya carantā rājadvāraṃ sampāpuṇiṃsu. Rājā te disvā pasannacitto rājanivesanaṃ pavesetvā pāde dhovitvā gandhatelena makkhetvā paṇītena khādanīyena bhojanīyena parivisitvā ekamantaṃ nisīditvā ‘‘bhante, tumhākaṃ paṭhamavaye pabbajjā sobhati, imasmiṃ vaye pabbajantā kathaṃ kāmesu ādīnavaṃ passittha, kiṃ vo ārammaṇaṃ ahosī’’ti pucchi. Te tassa kathentā –</p>
<p class="hangnum"><a name="para59"></a><span class="paranum">59</span>.</p>
<p class="gatha1"> ‘‘Mitto mittassa pānīyaṃ, adinnaṃ paribhuñjisaṃ;</p>
<p class="gatha2">Tena pacchā vijigucchiṃ, taṃ pāpaṃ pakataṃ mayā;</p>
<p class="gathalast">Mā puna akaraṃ pāpaṃ, tasmā pabbajito ahaṃ.</p>
<p class="hangnum"><a name="para60"></a><span class="paranum">60</span>.</p>
<p class="gatha1"> ‘‘Paradārañca disvāna, chando me udapajjatha;</p>
<p class="gatha2">Tena pacchā vijigucchiṃ, taṃ pāpaṃ pakataṃ mayā;</p>
<p class="gathalast">Mā puna akaraṃ pāpaṃ, tasmā pabbajito ahaṃ.</p>
<p class="hangnum"><a name="para61"></a><span class="paranum">61</span>.</p>
<p class="gatha1"> ‘‘Pitaraṃ me mahārāja, corā agaṇhu kānane;</p>
<p class="gathalast">Tesāhaṃ pucchito jānaṃ, aññathā naṃ viyākariṃ.</p>
<p class="hangnum"><a name="para62"></a><span class="paranum">62</span>.</p>
<p class="gatha1"> ‘‘Tena <a name="V4.0105"></a> pacchā vijigucchiṃ, taṃ pāpaṃ pakataṃ mayā;</p>
<p class="gathalast">Mā puna akaraṃ pāpaṃ, tasmā pabbajito ahaṃ.</p>
<p class="hangnum"><a name="para63"></a><span class="paranum">63</span>.</p>
<p class="gatha1"> ‘‘Pāṇātipātamakaruṃ, somayāge upaṭṭhite;</p>
<p class="gathalast">Tesāhaṃ samanuññāsiṃ.</p>
<p class="hangnum"><a name="para64"></a><span class="paranum">64</span>.</p>
<p class="gatha1"> ‘‘Tena <a name="M4.0119"></a> pacchā vijigucchiṃ, taṃ pāpaṃ pakataṃ mayā;</p>
<p class="gathalast">Mā puna akaraṃ pāpaṃ, tasmā pabbajito ahaṃ.</p>
<p class="hangnum"><a name="para65"></a><span class="paranum">65</span>.</p>
<p class="gatha1"> ‘‘Surāmerayamādhukā, ye janā paṭhamāsu no;</p>
<p class="gatha2">Bahūnaṃ te anatthāya, majjapānamakappayuṃ;</p>
<p class="gathalast">Tesāhaṃ <a name="P4.0117"></a> samanuññāsiṃ.</p>
<p class="hangnum"><a name="para66"></a><span class="paranum">66</span>.</p>
<p class="gatha1"> ‘‘Tena pacchā vijigucchiṃ, taṃ pāpaṃ pakataṃ mayā;</p>
<p class="gathalast">Mā puna akaraṃ pāpaṃ, tasmā pabbajito aha’’nti. –</p>
<p class="unindented">Imā paṭipāṭiyā pañca gāthā abhāsiṃsu. Rājāpi ekamekassa byākaraṇaṃ sutvā ‘‘bhante, ayaṃ pabbajjā tumhākaṃ yevānucchavikā’’ti thutimakāsi.</p>
<p class="bodytext">Tattha <span class="bld">mitto mittassā</span>ti mahārāja, ahaṃ ekassa mitto hutvā tassa mittassa santakaṃ pānīyaṃ iminā niyāmeneva paribhuñjiṃ. <span class="bld">Tasmā</span>ti yasmā puthujjanā nāma pāpakammaṃ karonti, tasmā ahaṃ <span class="bld">mā puna akaraṃ pāpaṃ,</span> taṃ pāpaṃ ārammaṇaṃ katvā pabbajitomhi. <span class="bld">Chando</span>ti mahārāja, imināva niyāmena mama paradāraṃ disvā kāme chando uppajji. <span class="bld">Agaṇhū</span>ti agaṇhiṃsu. <span class="bld">Jāna</span>nti tesaṃ corānaṃ ‘‘ayaṃ kiṃ te hotī’’ti pucchito jānantoyeva ‘‘na kiñci hotī’’ti aññathā byākāsiṃ. <span class="bld">Somayāge</span>ti navacande uṭṭhite somayāgaṃ nāma yakkhabaliṃ kariṃsu, tasmiṃ upaṭṭhite. <span class="bld">Samanuññāsi</span>nti samanuñño āsiṃ. <span class="bld">Surāmerayamādhukā</span>ti piṭṭhasurādisurañca pupphāsavādimerayañca pakkamadhu viya madhuraṃ maññamānā. <span class="bld">Ye janā paṭhamāsu no</span>ti ye no gāme janā paṭhamaṃ evarūpā āsuṃ ahesuṃ. <span class="bld">Bahūnaṃ te</span>ti te ekadivasaṃ ekasmiṃ chaṇe patte bahūnaṃ anatthāya majjapānaṃ akappayiṃsu.</p>
<p class="bodytext">Rājā <a name="V4.0106"></a> tesaṃ dhammaṃ sutvā pasannacitto cīvarasāṭake ca bhesajjāni ca datvā paccekabuddhe uyyojesi. Tepi tassa anumodanaṃ katvā tattheva agamaṃsu. Tato paṭṭhāya rājā vatthukāmesu viratto anapekkho hutvā <a name="M4.0120"></a> nānaggarasabhojanaṃ bhuñjitvā itthiyo anālapitvā anoloketvā virattacitto uṭṭhāya sirigabbhaṃ pavisitvā nisinno setabhittiyaṃ kasiṇaparikammaṃ katvā jhānaṃ nibbattesi. So jhānappatto kāme garahanto –</p>
<p class="hangnum"><a name="para67"></a><span class="paranum">67</span>.</p>
<p class="gatha1"> ‘‘Dhiratthu subahū kāme, duggandhe bahukaṇṭake;</p>
<p class="gathalast">Ye ahaṃ paṭisevanto, nālabhiṃ tādisaṃ sukha’’nti. – gāthamāha;</p>
<p class="bodytext">Tattha <span class="bld">bahukaṇṭake</span>ti bahū paccāmitte. <span class="bld">Ye aha</span>nti yo ahaṃ, ayameva vā pāṭho. <span class="bld">Tādisa</span>nti etādisaṃ kilesarahitaṃ jhānasukhaṃ.</p>
<p class="bodytext">Athassa <a name="P4.0118"></a> aggamahesī ‘‘ayaṃ rājā paccekabuddhānaṃ dhammakathaṃ sutvā ukkaṇṭhitarūpo ahosi, amhehi saddhiṃ akathetvāva sirigabbhaṃ paviṭṭho, pariggaṇhissāmi tāva na’’nti cintetvā sirigabbhadvāre ṭhitā rañño kāmesu garahantassa udānaṃ sutvā ‘‘mahārāja, tvaṃ kāme garahasi, kāmasukhasadisaṃ nāma sukhaṃ natthī’’ti kāme vaṇṇentī itaraṃ gāthamāha –</p>
<p class="hangnum"><a name="para68"></a><span class="paranum">68</span>.</p>
<p class="gatha1"> ‘‘Mahassādā sukhā kāmā, natthi kāmā paraṃ sukhaṃ;</p>
<p class="gathalast">Ye kāme paṭisevanti, saggaṃ te upapajjare’’ti.</p>
<p class="bodytext">Tattha <span class="bld">mahassādā</span>ti mahārāja, ete kāmā nāma mahāassādā, ito uttariṃ aññaṃ sukhaṃ natthi. Kāmasevino hi apāye anupagamma sagge nibbattantīti attho.</p>
<p class="bodytext">Taṃ sutvā bodhisatto tassā ‘‘nassa vasali, kiṃ kathesi, kāmesu sukhaṃ nāma kuto atthi, vipariṇāmadukkhā ete’’ti garahanto sesagāthā abhāsi –</p>
<p class="hangnum"><a name="para69"></a><span class="paranum">69</span>.</p>
<p class="gatha1"> ‘‘Appassādā dukhā kāmā, natthi kāmā paraṃ dukhaṃ;</p>
<p class="gathalast">Ye kāme paṭisevanti, nirayaṃ te upapajjare.</p>
<p class="hangnum"><a name="para70"></a><span class="paranum">70</span>.</p>
<p class="gatha1"> ‘‘Asī <a name="V4.0107"></a> yathā sunisito, nettiṃsova supāyiko;</p>
<p class="gathalast">Sattīva urasi khittā, kāmā dukkhatarā tato.</p>
<p class="hangnum"><a name="para71"></a><span class="paranum">71</span>.</p>
<p class="gatha1"> ‘‘Aṅgārānaṃva <a name="M4.0121"></a> jalitaṃ, kāsuṃ sādhikaporisaṃ;</p>
<p class="gathalast">Phālaṃva divasaṃtattaṃ, kāmā dukkhatarā tato.</p>
<p class="hangnum"><a name="para72"></a><span class="paranum">72</span>.</p>
<p class="gatha1"> ‘‘Visaṃ yathā halāhalaṃ, telaṃ pakkuthitaṃ yathā;</p>
<p class="gathalast">Tambalohavilīnaṃva, kāmā dukkhatarā tato’’ti.</p>
<p class="bodytext">Tattha <span class="bld">nettiṃso</span>ti nikkaruṇo, idampi ekassa khaggassa nāmaṃ. <span class="bld">Dukkhatarā</span>ti evaṃ jalitaṅgārakāsuṃ vā divasaṃ tattaṃ phālaṃ vā paṭicca yaṃ dukkhaṃ uppajjati, tatopi kāmāyeva dukkhatarāti attho. Anantaragāthāya yathā etāni visādīni dukkhāvahanato dukkhāni, evaṃ kāmāpi dukkhā, taṃ pana kāmadukkhaṃ itarehi dukkhehi dukkhataranti attho.</p>
<p class="bodytext">Evaṃ <a name="P4.0119"></a> mahāsatto deviyā dhammaṃ desetvā amacce sannipātetvā ‘‘bhonto amaccā, tumhe rajjaṃ paṭipajjatha, ahaṃ pabbajissāmī’’ti vatvā mahājanassa rodantassa paridevantassa uṭṭhāya ākāse ṭhatvā ovādaṃ datvā anilapatheneva uttarahimavantaṃ gantvā ramaṇīye padese assamaṃ māpetvā isipabbajjaṃ pabbajitvā āyupariyosāne brahmalokaparāyaṇo ahosi.</p>
<p class="bodytext">Satthā imaṃ dhammadesanaṃ āharitvā ‘‘bhikkhave, kileso khuddako nāma natthi, appamattakopi paṇḍitehi niggahitabboyevā’’ti vatvā saccāni pakāsetvā jātakaṃ samodhānesi, saccapariyosāne pañcasatā bhikkhū arahatte patiṭṭhahiṃsu. Tadā paccekabuddhā parinibbāyiṃsu, devī rāhulamātā ahosi, rājā pana ahameva ahosinti.</p>
<p class="centered">Pānīyajātakavaṇṇanā pañcamā.</p>
<p class="hangnum"> </p>
<p class="bodytext"> [460] 6. Yudhañcayajātakavaṇṇanā</p>
<p class="bodytext"><span class="bld">Mittāmaccaparibyūḷha</span>nti <a name="V4.0108"></a> idaṃ satthā jetavane viharanto mahābhinikkhamanaṃ ārabbha kathesi. Ekadivasañhi dhammasabhāyaṃ sannipatitā bhikkhū ‘‘āvuso, sace dasabalo agāraṃ ajjhāvasissa, sakalacakkavāḷagabbhe cakkavattirājā abhavissa sattaratanasamannāgato caturiddhīhi samiddho parosahassaputtaparivāro<a name="M4.0122"></a>, so evarūpaṃ sirivibhavaṃ pahāya kāmesu dosaṃ disvā aḍḍharattasamaye channasahāyova kaṇṭakamāruyha nikkhamitvā anomanadītīre pabbajitvā chabbassāni dukkarakārikaṃ katvā sammāsambodhiṃ patto’’ti satthu guṇakathaṃ kathayiṃsu. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, tathāgato idāneva mahābhinikkhamanaṃ nikkhanto, pubbepi dvādasayojanike bārāṇasinagare rajjaṃ pahāya nikkhantoyevā’’ti vatvā atītaṃ āhari.</p>
<p class="bodytext">Atīte rammanagare sabbadatto nāma rājā ahosi. Ayañhi bārāṇasī <span class="bld">udayajātake</span> (jā. 1.11.37 ādayo) <span class="bld">surundhananagaraṃ</span> nāma jātā, <span class="bld">cūḷasutasomajātake</span> (jā. 2.17.195 ādayo) <span class="bld">sudassanaṃ</span> nāma, <span class="bld">soṇanandajātake</span> (jā. 2.20.92 ādayo) <span class="bld">brahmavaḍḍhanaṃ</span> nāma, <span class="bld">khaṇḍahālajātake</span> (jā. 2.22.982 ādayo) <span class="bld">pupphavatī</span> <a name="P4.0120"></a> nāma, <span class="bld">saṅkhabrāhmaṇajātake</span> (jā. 1.10.39 ādayo) <span class="bld">moḷinī</span> nāma, imasmiṃ pana yudhañcayajātake <span class="bld">rammanagaraṃ</span> nāma ahosi. Evamassā kadāci nāmaṃ parivattati. Tattha sabbadattarañño puttasahassaṃ ahosi. Yudhañcayassa nāma jeṭṭhaputtassa uparajjaṃ adāsi. So divase divase mahādānaṃ pavattesi. Evaṃ gacchante kāle bodhisatto ekadivasaṃ pātova rathavaramāruyha mahantena sirivibhavena uyyānakīḷaṃ gacchanto rukkhaggatiṇaggasākhaggamakkaṭakasuttajālādīsu muttājālākārena laggitaussavabindūni disvā ‘‘samma sārathi, kiṃ nāmeta’’nti pucchitvā ‘‘ete deva, himasamaye patanakaussavabindūni nāmā’’ti sutvā divasabhāgaṃ uyyāne kīḷitvā sāyanhakāle paccāgacchanto te adisvāva ‘‘samma sārathi, kahaṃ nu kho ete ussavabindū, na te idāni passāmī’’ti pucchi. ‘‘Deva, te sūriye uggacchante sabbeva bhijjitvā pathaviyaṃ patantī’’ti sutvā saṃvegappatto hutvā ‘‘imesaṃ sattānaṃ jīvitasaṅkhārāpi tiṇagge ussavabindusadisāva, mayā byādhijarāmaraṇehi apīḷiteyeva mātāpitaro āpucchitvā pabbajituṃ vaṭṭatī’’ti ussavabindumeva ārammaṇaṃ katvā āditte viya tayo bhave passanto attano gehaṃ agantvā alaṅkatapaṭiyattāya vinicchayasālāya nisinnassa pitu santikaṃyeva gantvā pitaraṃ vanditvā ekamantaṃ ṭhito pabbajjaṃ yācanto paṭhamaṃ gāthamāha –</p>
<p class="hangnum"><a name="para73"></a><span class="paranum">73</span>.</p>
<p class="gatha1"> ‘‘Mittāmaccaparibyūḷhaṃ<a name="V4.0109"></a><a name="M4.0123"></a>, ahaṃ vande rathesabhaṃ;</p>
<p class="gathalast">Pabbajissāmahaṃ rāja, taṃ devo anumaññatū’’ti.</p>
<p class="bodytext">Tattha <span class="bld">paribyūḷha</span>nti parivāritaṃ. <span class="bld">Taṃ devo</span>ti taṃ mama pabbajjaṃ devo anujānātūti attho.</p>
<p class="bodytext">Atha naṃ rājā nivārento dutiyaṃ gāthamāha –</p>
<p class="hangnum"><a name="para74"></a><span class="paranum">74</span>.</p>
<p class="gatha1"> ‘‘Sace te ūnaṃ kāmehi, ahaṃ paripūrayāmi te;</p>
<p class="gathalast">Yo taṃ hiṃ sati vāremi, mā pabbaja yudhañcayā’’ti.</p>
<p class="bodytext">Taṃ <a name="P4.0121"></a> sutvā kumāro tatiyaṃ gāthamāha –</p>
<p class="hangnum"><a name="para75"></a><span class="paranum">75</span>.</p>
<p class="gatha1"> ‘‘Na matthi ūnaṃ kāmehi, hiṃsitā me na vijjati;</p>
<p class="gathalast">Dīpañca kātumicchāmi, yaṃ jarā nābhikīratī’’ti.</p>
<p class="bodytext">Tattha <span class="bld">dīpañcā</span>ti tāta neva mayhaṃ kāmehi ūnaṃ atthi, na maṃ hiṃsanto koci vijjati, ahaṃ pana paralokagamanāya attano patiṭṭhaṃ kātumicchāmi. Kīdisaṃ? <span class="bld">Yaṃ jarā nābhikīrati</span> na viddhaṃseti, tamahaṃ kātumicchāmi, amatamahānibbānaṃ gavesissāmi, na me kāmehi attho, anujānātha maṃ, mahārājāti vadati.</p>
<p class="bodytext">Iti punappunaṃ kumāro pabbajjaṃ yāci, rājā ‘‘mā pabbajā’’ti vāreti. Tamatthamāvikaronto satthā upaḍḍhaṃ gāthamāha –</p>
<p class="hangnum"><a name="para76"></a><span class="paranum">76</span>.</p>
<p class="gatha1"> ‘‘Putto vā pitaraṃ yāce, pitā vā puttamorasa’’nti.</p>
<p class="bodytext">Tattha <span class="bld">vā</span>-kāro sampiṇḍanattho. Idaṃ vuttaṃ hoti – ‘‘evaṃ, bhikkhave, putto ca pitaraṃ yācati, pitā ca orasaṃ puttaṃ yācatī’’ti.</p>
<p class="bodytext">Sesaṃ upaḍḍhagāthaṃ rājā āha –</p>
<p class="gathalast">‘‘Negamo <a name="V4.0110"></a> taṃ yāce tāta, mā pabbaja yudhañcayā’’ti.</p>
<p class="bodytext">Tassattho – ayaṃ te tāta nigamavāsimahājano yācati, nagarajanopi mā tvaṃ pabbajāti.</p>
<p class="bodytext">Kumāro punapi pañcamaṃ gāthamāha –</p>
<p class="hangnum"><a name="para77"></a><span class="paranum">77</span>.</p>
<p class="gatha1"> ‘‘Mā <a name="M4.0124"></a> maṃ deva nivārehi, pabbajantaṃ rathesabha;</p>
<p class="gathalast">Māhaṃ kāmehi sammatto, jarāya vasamanvagū’’ti.</p>
<p class="bodytext">Tattha <span class="bld">vasamanvagū</span>ti mā ahaṃ kāmehi sammatto pamatto jarāya vasagāmī nāma homi, vaṭṭadukkhaṃ pana khepetvā yathā ca sabbaññutaññāṇappaṭivijjhanako homi,. Tathā maṃ olokehīti adhippāyo.</p>
<p class="bodytext">Evaṃ vutte rājā appaṭibhāṇo ahosi. Mātā panassa ‘‘putto te, devi, pitaraṃ pabbajjaṃ anujānāpetī’’ti sutvā ‘‘kiṃ tumhe kathethā’’ti nirassāsena mukhena suvaṇṇasivikāya nisīditvā sīghaṃ vinicchayaṭṭhānaṃ gantvā yācamānā chaṭṭhaṃ gāthamāha –</p>
<p class="hangnum"><a name="para78"></a><span class="paranum">78</span>.</p>
<p class="gatha1"> ‘‘Ahaṃ taṃ tāta yācāmi, ahaṃ putta nivāraye;</p>
<p class="gathalast">Ciraṃ taṃ daṭṭhumicchāmi, mā pabbaja yudhañcayā’’ti.</p>
<p class="bodytext">Taṃ <a name="P4.0122"></a> sutvā kumāro sattamaṃ gāthamāha –</p>
<p class="hangnum"><a name="para79"></a><span class="paranum">79</span>.</p>
<p class="gatha1"> ‘‘Ussāvova tiṇaggamhi, sūriyuggamanaṃ pati;</p>
<p class="gathalast">Evamāyu manussānaṃ, mā maṃ amma nivārayā’’ti.</p>
<p class="bodytext">Tassattho – amma, yathā tiṇagge ussavabindu sūriyassa uggamanaṃ patiṭṭhātuṃ na sakkoti, pathaviyaṃ patati, evaṃ imesaṃ sattānaṃ jīvitaṃ parittaṃ tāvakālikaṃ aciraṭṭhitikaṃ, evarūpe lokasannivāse kathaṃ tvaṃ ciraṃ maṃ passasi, mā maṃ nivārehīti.</p>
<p class="bodytext">Evaṃ <a name="V4.0111"></a> vuttepi sā punappunaṃ yāciyeva. Tato mahāsatto pitaraṃ āmantetvā aṭṭhamaṃ gāthamāha –</p>
<p class="hangnum"><a name="para80"></a><span class="paranum">80</span>.</p>
<p class="gatha1"> ‘‘Taramāno imaṃ yānaṃ, āropetu rathesabha;</p>
<p class="gathalast">Mā me mātā tarantassa, antarāyakarā ahū’’ti.</p>
<p class="bodytext">Tassattho – tāta rathesabha, imaṃ mama mātaraṃ taramāno puriso suvaṇṇasivikāyānaṃ āropetu, mā me jātijarābyādhimaraṇakantāraṃ tarantassa atikkamantassa mātā antarāyakarā ahūti.</p>
<p class="bodytext">Rājā <a name="M4.0125"></a> puttassa vacanaṃ sutvā ‘‘gaccha, bhadde, tava sivikāya nisīditvā rativaḍḍhanapāsādaṃ abhiruhā’’ti āha. Sā tassa vacanaṃ sutvā ṭhātuṃ asakkontī nārīgaṇaparivutā gantvā pāsādaṃ abhiruhitvā ‘‘kā nu kho puttassa pavattī’’ti vinicchayaṭṭhānaṃ olokentī aṭṭhāsi. Bodhisatto mātu gatakāle puna pitaraṃ yāci. Rājā paṭibāhituṃ asakkonto ‘‘tena hi tāta, tava manaṃ matthakaṃ pāpehi, pabbajāhī’’ti anujāni. Rañño anuññātakāle bodhisattassa kaniṭṭho yudhiṭṭhilakumāro nāma pitaraṃ vanditvā ‘‘tāta, mayhaṃ pabbajjaṃ anujānāthā’’ti anujānāpesi. Ubhopi bhātaro pitaraṃ vanditvā kāme pahāya mahājanaparivutā vinicchayato nikkhamiṃsu. Devīpi mahāsattaṃ oloketvā ‘‘mama putte pabbajite rammanagaraṃ tucchaṃ bhavissatī’’ti paridevamānā gāthādvayamāha –</p>
<p class="hangnum"><a name="para81"></a><span class="paranum">81</span>.</p>
<p class="gatha1"> ‘‘Abhidhāvatha bhaddante, suññaṃ hessati rammakaṃ;</p>
<p class="gathalast">Yudhañcayo anuññāto, sabbadattena rājinā.</p>
<p class="hangnum"><a name="para82"></a><span class="paranum">82</span>.</p>
<p class="gatha1"> ‘‘Yohu <a name="P4.0123"></a> seṭṭho sahassassa, yuvā kañcanasannibho;</p>
<p class="gathalast">Soyaṃ kumāro pabbajito, kāsāyavasano balī’’ti.</p>
<p class="bodytext">Tattha <span class="bld">abhidhāvathā</span>ti parivāretvā ṭhitā nāriyo sabbā vegena dhāvathāti āṇāpeti. <span class="bld">Bhaddante</span>ti evaṃ gantvā ‘‘bhaddaṃ tava hotū’’ti vadatha. <span class="bld">Rammaka</span>nti rammanagaraṃ sandhāyāha. <span class="bld">Yohu seṭṭho</span>ti yo rañño putto sahassassa seṭṭho ahosi, so pabbajitoti pabbajjāya gacchantaṃ sandhāyevamāha.</p>
<p class="bodytext">Bodhisattopi <a name="V4.0112"></a> na tāva pabbajati. So hi mātāpitaro vanditvā kaniṭṭhaṃ yudhiṭṭhilakumāraṃ gahetvā nagarā nikkhamma mahājanaṃ nivattetvā ubhopi bhātaro himavantaṃ pavisitvā manorame ṭhāne assamapadaṃ karitvā isipabbajjaṃ pabbajitvā jhānābhiññaṃ nibbattetvā vanamūlaphalādīhi yāvajīvaṃ yāpetvā brahmalokaparāyaṇā ahesuṃ. Tamatthaṃ osāne abhisambuddhagāthāya dīpeti –</p>
<p class="hangnum"><a name="para83"></a><span class="paranum">83</span>.</p>
<p class="gatha1"> ‘‘Ubho kumārā pabbajitā, yudhañcayo yudhiṭṭhilo;</p>
<p class="gathalast">Pahāya mātāpitaro, saṅgaṃ chetvāna maccuno’’ti.</p>
<p class="bodytext">Tattha <a name="M4.0126"></a> <span class="bld">maccuno</span>ti mārassa. Idaṃ vuttaṃ hoti – bhikkhave, yudhañcayo ca yudhiṭṭhilo ca te ubhopi kumārā mātāpitaro pahāya mārassa santakaṃ rāgadosamohasaṅgaṃ chinditvā pabbajitāti.</p>
<p class="bodytext">Satthā imaṃ dhammadesanaṃ āharitvā saccāni pakāsetvā ‘‘na bhikkhave, idāneva, pubbepi tathāgato rajjaṃ chaḍḍetvā pabbajitoyevā’’ti vatvā jātakaṃ samodhānesi – ‘‘tadā mātāpitaro mahārājakulāni ahesuṃ, yudhiṭṭhilakumāro ānando, yudhañcayo pana ahameva ahosi’’nti.</p>
<p class="centered">Yudhañcayajātakavaṇṇanā chaṭṭhā.</p>
<p class="hangnum"> </p>
<p class="bodytext"> [461] 7. Dasarathajātakavaṇṇanā</p>
<p class="bodytext"><span class="bld">Etha lakkhaṇa sītā cā</span>ti idaṃ satthā jetavane viharanto ekaṃ matapitikaṃ kuṭumbikaṃ ārabbha kathesi. So hi pitari kālakate sokābhibhūto sabbakiccāni pahāya sokānuvattakova ahosi. Satthā paccūsasamaye lokaṃ olokento tassa sotāpattiphalūpanissayaṃ disvā punadivase sāvatthiyaṃ piṇḍāya caritvā katabhattakicco bhikkhū uyyojetvā ekaṃ pacchāsamaṇaṃ <a name="P4.0124"></a> gahetvā tassa gehaṃ gantvā vanditvā nisinnaṃ madhuravacanena ālapanto ‘‘kiṃ socasi upāsakā’’ti vatvā ‘‘āma, bhante, pitusoko maṃ bādhatī’’ti vutte ‘‘upāsaka, porāṇakapaṇḍitā aṭṭhavidhe lokadhamme tathato jānantā pitari kālakate appamattakampi sokaṃ na kariṃsū’’ti vatvā tena yācito atītaṃ āhari.</p>
<p class="bodytext">Atīte bārāṇasiyaṃ dasarathamahārājā nāma agatigamanaṃ pahāya dhammena rajjaṃ kāresi. Tassa <a name="V4.0113"></a> soḷasannaṃ itthisahassānaṃ jeṭṭhikā aggamahesī dve putte ekañca dhītaraṃ vijāyi. Jeṭṭhaputto rāmapaṇḍito nāma ahosi, dutiyo lakkhaṇakumāro nāma, dhītā sītā devī nāma. Aparabhāge mahesī kālamakāsi. Rājā tassā kālakatāya cirataraṃ sokavasaṃ gantvā amaccehi saññāpito tassā kattabbaparihāraṃ <a name="M4.0127"></a> katvā aññaṃ aggamahesiṭṭhāne ṭhapesi. Sā rañño piyā ahosi manāpā. Sāpi aparabhāge gabbhaṃ gaṇhitvā laddhagabbhaparihārā puttaṃ vijāyi, ‘‘bharatakumāro’’tissa nāmaṃ akaṃsu. Rājā puttasinehena ‘‘bhadde, varaṃ te dammi, gaṇhāhī’’ti āha. Sā gahitakaṃ katvā ṭhapetvā kumārassa sattaṭṭhavassakāle rājānaṃ upasaṅkamitvā ‘‘deva, tumhehi mayhaṃ puttassa varo dinno, idānissa varaṃ dethā’’ti āha. Gaṇha, bhaddeti. ‘‘Deva, puttassa me rajjaṃ dethā’’ti vutte rājā accharaṃ paharitvā ‘‘nassa, vasali, mayhaṃ dve puttā aggikkhandhā viya jalanti, te mārāpetvā tava puttassa rajjaṃ yācasī’’ti tajjesi. Sā bhītā sirigabbhaṃ pavisitvā aññesupi divasesu rājānaṃ punappunaṃ rajjameva yāci.</p>
<p class="bodytext">Rājā tassā taṃ varaṃ adatvāva cintesi ‘‘mātugāmo nāma akataññū mittadubbhī, ayaṃ me kūṭapaṇṇaṃ vā kūṭalañjaṃ vā katvā putte ghātāpeyyā’’ti. So putte pakkosāpetvā tamatthaṃ ārocetvā ‘‘tātā, tumhākaṃ idha vasantānaṃ antarāyopi bhaveyya, tumhe sāmantarajjaṃ vā araññaṃ vā gantvā mama maraṇakāle āgantvā kulasantakaṃ rajjaṃ gaṇheyyāthā’’ti vatvā puna nemittake brāhmaṇe pakkosāpetvā attano āyuparicchedaṃ pucchitvā ‘‘aññāni dvādasa vassāni <a name="P4.0125"></a> pavattissatī’’ti sutvā ‘‘tātā, ito dvādasavassaccayena āgantvā chattaṃ ussāpeyyāthā’’ti āha. Te ‘‘sādhū’’ti vatvā pitaraṃ vanditvā rodantā pāsādā otariṃsu. Sītā devī ‘‘ahampi bhātikehi saddhiṃ gamissāmī’’ti pitaraṃ vanditvā rodantī nikkhami. Tayopi janā mahāparivārā nikkhamitvā mahājanaṃ nivattetvā anupubbena himavantaṃ pavisitvā sampannodake sulabhaphalāphale padese assamaṃ māpetvā phalāphalena yāpentā vasiṃsu.</p>
<p class="bodytext">Lakkhaṇapaṇḍito ca sītā ca rāmapaṇḍitaṃ yācitvā ‘‘tumhe amhākaṃ pituṭṭhāne ṭhitā, tasmā assameyeva hotha, mayaṃ phalāphalaṃ āharitvā tumhe posessāmā’’ti paṭiññaṃ gaṇhiṃsu. Tato paṭṭhāya rāmapaṇḍito tattheva hoti. Itare dve phalāphalaṃ āharitvā taṃ paṭijaggiṃsu. Evaṃ tesaṃ phalāphalena yāpetvā vasantānaṃ dasarathamahārājā puttasokena navame saṃvacchare kālamakāsi. Tassa sarīrakiccaṃ kāretvā <a name="M4.0128"></a> devī ‘‘attano puttassa bharatakumārassa chattaṃ ussāpethā’’ti āha. Amaccā pana ‘‘chattassāmikā araññe vasantī’’ti na adaṃsu. Bharatakumāro <a name="V4.0114"></a> ‘‘mama bhātaraṃ rāmapaṇḍitaṃ araññato ānetvā chattaṃ ussāpessāmī’’ti pañcarājakakudhabhaṇḍāni gahetvā caturaṅginiyā senāya tassa vasanaṭṭhānaṃ patvā avidūre khandhāvāraṃ katvā tattha nivāsetvā katipayehi amaccehi saddhiṃ lakkhaṇapaṇḍitassa ca sītāya ca araññaṃ gatakāle assamapadaṃ pavisitvā assamapadadvāre ṭhapitakañcanarūpakaṃ viya rāmapaṇḍitaṃ nirāsaṅkaṃ sukhanisinnaṃ upasaṅkamitvā vanditvā ekamantaṃ ṭhito rañño pavattiṃ ārocetvā saddhiṃ amaccehi pādesu patitvā rodati. Rāmapaṇḍito pana neva soci, na paridevi, indriyavikāramattampissa nāhosi. Bharatassa pana roditvā nisinnakāle sāyanhasamaye itare dve phalāphalaṃ ādāya āgamiṃsu. Rāmapaṇḍito cintesi ‘‘ime daharā mayhaṃ viya pariggaṇhanapaññā etesaṃ natthi, sahasā <a name="P4.0126"></a> ‘pitā vo mato’ti vutte sokaṃ sandhāretuṃ asakkontānaṃ hadayampi tesaṃ phaleyya, upāyena te udakaṃ otāretvā etaṃ pavattiṃ ārocessāmī’’ti. Atha nesaṃ purato ekaṃ udakaṭṭhānaṃ dassetvā ‘‘tumhe aticirena āgatā, idaṃ vo daṇḍakammaṃ hotu, imaṃ udakaṃ otaritvā tiṭṭhathā’’ti upaḍḍhagāthaṃ tāva āha –</p>
<p class="hangnum"><a name="para84"></a><span class="paranum">84</span>.</p>
<p class="gatha1"> ‘‘Etha lakkhaṇa sītā ca, ubho otarathodaka’’nti.</p>
<p class="gathalast">Tassattho – etha lakkhaṇa sītā ca āgacchatha, ubhopi otaratha udakanti;</p>
<p class="bodytext">Te ekavacaneneva otaritvā aṭṭhaṃsu. Atha nesaṃ pitu pavattiṃ ārocento sesaṃ upaḍḍhagāthamāha –</p>
<p class="gatha1">‘‘Evāyaṃ bharato āha, rājā dasaratho mato’’ti.</p>
<p class="bodytext">Te pitu matasāsanaṃ sutvāva visaññā ahesuṃ. Punapi nesaṃ kathesi, punapi te visaññā ahesunti evaṃ yāvatatiyaṃ visaññitaṃ patte te amaccā ukkhipitvā udakā nīharitvā thale nisīdāpetvā laddhassāsesu tesu <a name="M4.0129"></a> sabbe aññamaññaṃ roditvā paridevitvā nisīdiṃsu. Tadā bharatakumāro cintesi – ‘‘mayhaṃ bhātā lakkhaṇakumāro ca bhaginī ca sītā devī pitu matasāsanaṃ sutvāva sokaṃ sandhāretuṃ na sakkonti, rāmapaṇḍito pana neva socati, na paridevati, kiṃ nu kho tassa asocanakāraṇaṃ, pucchissāmi na’’nti. So taṃ pucchanto dutiyaṃ gāthamāha –</p>
<p class="hangnum"><a name="para85"></a><span class="paranum">85</span>.</p>
<p class="gatha1"> ‘‘Kena <a name="V4.0115"></a> rāmappabhāvena, socitabbaṃ na socasi;</p>
<p class="gathalast">Pitaraṃ kālakataṃ sutvā, na taṃ pasahate dukha’’nti.</p>
<p class="bodytext">Tattha <span class="bld">pabhāvenā</span>ti ānubhāvena. <span class="bld">Na taṃ pasahate dukha</span>nti evarūpaṃ dukkhaṃ kena kāraṇena taṃ na pīḷeti, kiṃ te asocanakāraṇaṃ, kathehi tāva nanti.</p>
<p class="bodytext">Athassa rāmapaṇḍito attano asocanakāraṇaṃ kathento –</p>
<p class="hangnum"><a name="para86"></a><span class="paranum">86</span>.</p>
<p class="gatha1"> ‘‘Yaṃ na sakkā nipāletuṃ, posena lapataṃ bahuṃ;</p>
<p class="gathalast">Sa kissa viññū medhāvī, attānamupatāpaye.</p>
<p class="hangnum"><a name="para87"></a><span class="paranum">87</span>.</p>
<p class="gatha1"> ‘‘Daharā <a name="P4.0127"></a> ca hi vuddhā ca, ye bālā ye ca paṇḍitā;</p>
<p class="gathalast">Aḍḍhā ceva daliddā ca, sabbe maccuparāyaṇā.</p>
<p class="hangnum"><a name="para88"></a><span class="paranum">88</span>.</p>
<p class="gatha1"> ‘‘Phalānamiva pakkānaṃ, niccaṃ patanato bhayaṃ;</p>
<p class="gathalast">Evaṃ jātāna maccānaṃ, niccaṃ maraṇato bhayaṃ.</p>
<p class="hangnum"><a name="para89"></a><span class="paranum">89</span>.</p>
<p class="gatha1"> ‘‘Sāyameke na dissanti, pāto diṭṭhā bahujjanā;</p>
<p class="gathalast">Pāto eke na dissanti, sāyaṃ diṭṭhā bahujjanā.</p>
<p class="hangnum"><a name="para90"></a><span class="paranum">90</span>.</p>
<p class="gatha1"> ‘‘Paridevayamāno ce, kiñcidatthaṃ udabbahe;</p>
<p class="gathalast">Sammūḷho hiṃsamattānaṃ, kayirā taṃ vicakkhaṇo.</p>
<p class="hangnum"><a name="para91"></a><span class="paranum">91</span>.</p>
<p class="gatha1"> ‘‘Kiso vivaṇṇo bhavati, hiṃsamattānamattano;</p>
<p class="gathalast">Na tena petā pālenti, niratthā paridevanā.</p>
<p class="hangnum"><a name="para92"></a><span class="paranum">92</span>.</p>
<p class="gatha1"> ‘‘Yathā saraṇamādittaṃ, vārinā parinibbaye;</p>
<p class="gatha2">Evampi dhīro sutavā, medhāvī paṇḍito naro;</p>
<p class="gathalast">Khippamuppatitaṃ sokaṃ, vāto tūlaṃva dhaṃsaye.</p>
<p class="hangnum"><a name="para93"></a><span class="paranum">93</span>.</p>
<p class="gatha1"> ‘‘Macco <a name="V4.0116"></a><a name="M4.0130"></a> ekova acceti, ekova jāyate kule;</p>
<p class="gathalast">Saṃyogaparamātveva, sambhogā sabbapāṇinaṃ.</p>
<p class="hangnum"><a name="para94"></a><span class="paranum">94</span>.</p>
<p class="gatha1"> ‘‘Tasmā hi dhīrassa bahussutassa, sampassato lokamimaṃ parañca;</p>
<p class="gathalast">Aññāya dhammaṃ hadayaṃ manañca, sokā mahantāpi na tāpayanti.</p>
<p class="hangnum"><a name="para95"></a><span class="paranum">95</span>.</p>
<p class="gatha1"> ‘‘Sohaṃ dassañca bhokkhañca, bharissāmi ca ñātake;</p>
<p class="gathalast">Sesañca pālayissāmi, kiccametaṃ vijānato’’ti. –</p>
<p class="unindented">Imāhi dasahi gāthāhi aniccataṃ pakāseti.</p>
<p class="bodytext">Tattha <span class="bld">nipāletu</span>nti rakkhituṃ. <span class="bld">Lapata</span>nti lapantānaṃ. Idaṃ vuttaṃ hoti – ‘‘tāta bharata, yaṃ sattānaṃ jīvitaṃ bahumpi vilapantānaṃ purisānaṃ ekenāpi mā ucchijjīti na sakkā rakkhituṃ, so dāni mādiso aṭṭha lokadhamme tathato jānanto viññū medhāvī paṇḍito maraṇapariyosānajīvitesu sattesu kissa attānamupatāpaye, kiṃkāraṇā anupakārena sokadukkhena attānaṃ santāpeyyā’’ti.</p>
<p class="bodytext"><span class="bld">Daharā cā</span>ti gāthā ‘‘maccu nāmesa tāta bharata, neva <a name="P4.0128"></a> suvaṇṇarūpakasadisānaṃ daharānaṃ khattiyakumārakādīnaṃ, na vuddhippattānaṃ mahāyodhānaṃ, na bālānaṃ puthujjanasattānaṃ, na buddhādīnaṃ paṇḍitānaṃ, na cakkavattiādīnaṃ issarānaṃ, na niddhanānaṃ daliddādīnaṃ lajjati, sabbepime sattā maccuparāyaṇā maraṇamukhe saṃbhaggavibhaggā bhavantiyevā’’ti dassanatthaṃ vuttā.</p>
<p class="bodytext"><span class="bld">Niccaṃ patanato</span>ti idaṃ vuttaṃ hoti – yathā hi tāta bharata, pakkānaṃ phalānaṃ pakkakālato paṭṭhāya ‘‘idāni vaṇṭā chijjitvā patissanti, idāni patissantī’’ti patanato bhayaṃ niccaṃ dhuvaṃ ekaṃsikameva bhavati, evaṃ āsaṅkanīyato evaṃ jātānaṃ maccānampi ekaṃsikaṃyeva maraṇato bhayaṃ, natthi so khaṇo vā layo vā yattha tesaṃ maraṇaṃ na āsaṅkitabbaṃ bhaveyyāti.</p>
<p class="bodytext"><span class="bld">Sāya</span>nti <a name="M4.0131"></a> vikāle. Iminā rattibhāge ca diṭṭhānaṃ divasabhāge adassanaṃ, divasabhāge ca diṭṭhānaṃ rattibhāge adassanaṃ dīpeti. <span class="bld">Kiñcidattha</span>nti ‘‘pitā me, putto me’’tiādīhi paridevamānova poso sammūḷho attānaṃ hiṃsanto kilamento appamattakampi atthaṃ āhareyya. <span class="bld">Kayirā</span> <a name="V4.0117"></a> <span class="bld">taṃ vicakkhaṇo</span>ti atha paṇḍito puriso evaṃ paridevaṃ kareyya, yasmā pana paridevanto mataṃ vā ānetuṃ aññaṃ vā tassa vaḍḍhiṃ kātuṃ na sakkoti, tasmā niratthakattā paridevitassa paṇḍitā na paridevanti.</p>
<p class="bodytext"><span class="bld">Attānamattano</span>ti attano attabhāvaṃ sokaparidevadukkhena hiṃsanto. <span class="bld">Na tenā</span>ti tena paridevena paralokaṃ gatā sattā na pālenti na yāpenti. <span class="bld">Niratthā</span>ti tasmā tesaṃ matasattānaṃ ayaṃ paridevanā niratthakā. <span class="bld">Saraṇa</span>nti nivāsagehaṃ. Idaṃ vuttaṃ hoti – yathā paṇḍito puriso attano vasanāgāre āditte muhuttampi vosānaṃ anāpajjitvā ghaṭasatena ghaṭasahassena vārinā nibbāpayateva, evaṃ dhīro uppatitaṃ sokaṃ khippameva nibbāpaye. Tūlaṃ viya ca vāto yathā saṇṭhātuṃ na sakkoti, evaṃ dhaṃsaye viddhaṃseyyāti attho.</p>
<p class="bodytext"><span class="bld">Macco ekova accetī</span>ti ettha tāta bharata, ime sattā kammassakā nāma, tathā hi ito paralokaṃ gacchanto satto ekova acceti atikkamati, khattiyādikule jāyamānopi ekova gantvā jāyati. Tattha tattha pana ñātimittasaṃyogena ‘‘ayaṃ me pitā, ayaṃ me mātā, ayaṃ me mitto’’ti saṃyogaparamātveva sambhogā sabbapāṇīnaṃ, paramatthena pana tīsupi bhavesu kammassakāvete sattāti attho.</p>
<p class="bodytext"><span class="bld">Tasmā</span>ti yasmā etesaṃ sattānaṃ ñātimittasaṃyogaṃ ñātimittaparibhogamattaṃ ṭhapetvā ito paraṃ aññaṃ natthi, tasmā. <span class="bld">Sampassato</span>ti imañca parañca lokaṃ nānābhāvavinābhāvameva sammā passato. <span class="bld">Aññāya dhamma</span>nti aṭṭhavidhalokadhammaṃ jānitvā. <span class="bld">Hadayaṃ manañcā</span>ti <a name="P4.0129"></a> idaṃ ubhayampi cittasseva nāmaṃ. Idaṃ vuttaṃ hoti –</p>
<p class="gatha1">‘‘Lābho <a name="M4.0132"></a> alābho yaso ayaso ca, nindā pasaṃsā ca sukhañca dukkhaṃ;</p>
<p class="gathalast">Ete aniccā manujesu dhammā, mā soca kiṃ socasi poṭṭhapādā’’ti. (jā. 1.4.114) –</p>
<p class="unindented">Imesaṃ aṭṭhannaṃ lokadhammānaṃ yena kenaci cittaṃ pariyādīyati, tassa ca aniccataṃ ñatvā ṭhitassa dhīrassa pituputtamaraṇādivatthukā mahantāpi sokā hadayaṃ na tāpayantīti. Etaṃ vā aṭṭhavidhaṃ lokadhammaṃ ñatvā ṭhitassa hadayavatthuñca manañca mahantāpi sokā na tāpayantīti evampettha attho daṭṭhabbo.</p>
<p class="bodytext"><span class="bld">Sohaṃ</span> <a name="V4.0118"></a> <span class="bld">dassañca bhokkhañcā</span>ti gāthāya – tāta bharata, andhabālānaṃ sattānaṃ viya mama rodanaparidevanaṃ nāma na anucchavikaṃ, ahaṃ pana pitu accayena tassa ṭhāne ṭhatvā kapaṇādīnaṃ dānārahānaṃ dānaṃ, ṭhānantarārahānaṃ ṭhānantaraṃ, yasārahānaṃ yasaṃ dassāmi, pitarā me paribhuttanayena issariyaṃ paribhuñjissāmi, ñātake ca posessāmi, avasesañca antoparijanādikaṃ janaṃ pālessāmi, dhammikasamaṇabrāhmaṇānaṃ dhammikaṃ rakkhāvaraṇaguttiṃ karissāmīti evañhi jānato paṇḍitapurisassa anurūpaṃ kiccanti attho.</p>
<p class="bodytext">Parisā imaṃ rāmapaṇḍitassa aniccatāpakāsanaṃ dhammadesanaṃ sutvā nissokā ahesuṃ. Tato bharatakumāro rāmapaṇḍitaṃ vanditvā ‘‘bārāṇasirajjaṃ sampaṭicchathā’’ti āha. Tāta lakkhaṇañca, sītādeviñca gahetvā gantvā rajjaṃ anusāsathāti. Tumhe pana, devāti. Tāta, mama pitā ‘‘dvādasavassaccayena āgantvā rajjaṃ kāreyyāsī’’ti maṃ avoca, ahaṃ idāneva gacchanto tassa vacanakaro nāma na homi, aññānipi tīṇi vassāni atikkamitvā āgamissāmīti. ‘‘Ettakaṃ kālaṃ ko rajjaṃ kāressatī’’ti? ‘‘Tumhe kārethā’’ti. ‘‘Na mayaṃ kāressāmā’’ti. ‘‘Tena hi yāva mamāgamanā imā pādukā kāressantī’’ti attano tiṇapādukā omuñcitvā adāsi. Te tayopi janā pādukā gahetvā rāmapaṇḍitaṃ vanditvā mahājanaparivutā bārāṇasiṃ agamaṃsu. Tīṇi saṃvaccharāni pādukā rajjaṃ kāresuṃ. Amaccā tiṇapādukā rājapallaṅke ṭhapetvā <a name="M4.0133"></a> aḍḍaṃ vinicchinanti. Sace dubbinicchito hoti, pādukā aññamaññaṃ <a name="P4.0130"></a> paṭihaññanti. Tāya saññāya puna vinicchinanti. Sammā vinicchitakāle pādukā nissaddā sannisīdanti. Rāmapaṇḍito tiṇṇaṃ saṃvaccharānaṃ accayena araññā nikkhamitvā bārāṇasinagaraṃ patvā uyyānaṃ pāvisi. Tassa āgamanabhāvaṃ ñatvā kumārā amaccagaṇaparivutā uyyānaṃ gantvā sītaṃ aggamahesiṃ katvā ubhinnampi abhisekaṃ akaṃsu. Evaṃ abhisekappatto mahāsatto alaṅkatarathe ṭhatvā mahantena parivārena nagaraṃ pavisitvā padakkhiṇaṃ katvā candakapāsādavarassa mahātalaṃ abhiruhi. Tato paṭṭhāya soḷasa vassasahassāni dhammena rajjaṃ kāretvā āyupariyosāne saggapuraṃ pūresi.</p>
<p class="hangnum"><a name="para96"></a><span class="paranum">96</span>.</p>
<p class="gatha1"> ‘‘Dasa vassasahassāni, saṭṭhi vassasatāni ca;</p>
<p class="gathalast">Kambugīvo mahābāhu, rāmo rajjamakārayī’’ti. –</p>
<p class="unindented">Ayaṃ abhisambuddhagāthā tamatthaṃ dīpeti.</p>
<p class="bodytext">Tattha <a name="V4.0119"></a> <span class="bld">kambugīvo</span>ti suvaṇṇāḷiṅgasadisagīvo. Suvaṇṇañhi kambūti vuccati.</p>
<p class="bodytext">Satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne kuṭumbiko sotāpattiphale patiṭṭhahi. Tadā dasarathamahārājā suddhodanamahārājā ahosi, mātā mahāmāyādevī, sītā rāhulamātā, bharato ānando, lakkhaṇo sāriputto, parisā buddhaparisā, rāmapaṇḍito pana ahameva ahosinti.</p>
<p class="centered">Dasarathajātakavaṇṇanā sattamā.</p>
<p class="hangnum"> </p>
<p class="bodytext"> [462] 8. Saṃvarajātakavaṇṇanā</p>
<p class="bodytext"><span class="bld">Jānanto no mahārājā</span>ti idaṃ satthā jetavane viharanto ekaṃ ossaṭṭhavīriyaṃ bhikkhuṃ ārabbha kathesi. So kira sāvatthivāsī kulaputto satthu dhammadesanaṃ sutvā pabbajitvā laddhūpasampado ācariyupajjhāyavattaṃ pūrento ubhayāni pātimokkhāni paguṇāni katvā paripuṇṇapañcavasso <a name="M4.0134"></a> kammaṭṭhānaṃ gahetvā ‘‘araññe vasissāmī’’ti ācariyupajjhāye āpucchitvā kosalaraṭṭhe ekaṃ paccantagāmaṃ gantvā tattha iriyāpathe pasannamanussehi <a name="P4.0131"></a> paṇṇasālaṃ katvā upaṭṭhiyamāno vassaṃ upagantvā yuñjanto ghaṭento vāyamanto accāraddhena vīriyena temāsaṃ kammaṭṭhānaṃ bhāvetvā obhāsamattampi uppādetuṃ asakkonto cintesi ‘‘addhā ahaṃ satthārā desitesu catūsu puggalesu padaparamo, kiṃ me araññavāsena, jetavanaṃ gantvā tathāgatassa rūpasiriṃ passanto madhuradhammadesanaṃ suṇanto vītināmessāmī’’ti. So vīriyaṃ ossajitvā tato nikkhanto anupubbena jetavanaṃ gantvā ācariyupajjhāyehi ceva sandiṭṭhasambhattehi ca āgamanakāraṇaṃ puṭṭho tamatthaṃ kathetvā tehi ‘‘kasmā evamakāsī’’ti garahitvā satthu santikaṃ netvā ‘‘kiṃ, bhikkhave, anicchamānaṃ bhikkhuṃ ānayitthā’’ti vutte ‘‘ayaṃ, bhante, vīriyaṃ ossajitvā āgato’’ti ārocite satthā ‘‘saccaṃ kirā’’ti pucchitvā ‘‘saccaṃ, bhante’’ti vutte ‘‘kasmā bhikkhu vīriyaṃ ossaji, imasmiñhi sāsane nibbīriyassa kusītapuggalassa aggaphalaṃ arahattaṃ nāma natthi, āraddhavīriyā imaṃ dhammaṃ ārādhenti, tvaṃ kho pana pubbe vīriyavā ovādakkhamo, teneva kāraṇena bārāṇasirañño puttasatassa sabbakaniṭṭho hutvāpi paṇḍitānaṃ ovāde ṭhatvā setacchattaṃ pattosī’’ti vatvā atītaṃ āhari.</p>
<p class="bodytext">Atīte <a name="V4.0120"></a> bārāṇasiyaṃ brahmadatte rajjaṃ kārente saṃvarakumāro nāma puttasatassa sabbakaniṭṭho ahosi. Rājā ekekaṃ puttaṃ ‘‘sikkhitabbayuttakaṃ sikkhāpethā’’ti ekekassa amaccassa adāsi. Saṃvarakumārassa ācariyo amacco bodhisatto ahosi paṇḍito byatto rājaputtassa pituṭṭhāne ṭhito. Amaccā sikkhitasippe rājaputte rañño dassesuṃ. Rājā tesaṃ janapadaṃ datvā uyyojesi. Saṃvarakumāro sabbasippassa nipphattiṃ patvā bodhisattaṃ pucchi ‘‘tāta, sace maṃ pitā janapadaṃ peseti, kiṃ karomī’’ti? ‘‘Tāta, tvaṃ janapade dīyamāne taṃ aggahetvā ‘deva ahaṃ sabbakaniṭṭho, mayipi gate tumhākaṃ pādamūlaṃ tucchaṃ bhavissati, ahaṃ tumhākaṃ pādamūleyeva vasissāmī’ti vadeyyāsī’’ti. Athekadivasaṃ rājā saṃvarakumāraṃ vanditvā ekamantaṃ <a name="M4.0135"></a> nisinnaṃ pucchi ‘‘kiṃ tāta, sippaṃ te niṭṭhita’’nti? ‘‘Āma, devā’’ti. ‘‘Tuyhampi janapadaṃ demī’’ti. ‘‘Deva tumhākaṃ pādamūlaṃ <a name="P4.0132"></a> tucchaṃ bhavissati, pādamūleyeva vasissāmī’’ti. Rājā tussitvā ‘‘sādhū’’ti sampaṭicchi. So tato paṭṭhāya rañño pādamūleyeva hutvā punapi bodhisattaṃ pucchi ‘‘tāta aññaṃ kiṃ karomī’’ti? ‘‘Tāta rājānaṃ ekaṃ purāṇuyyānaṃ yācāhī’’ti. So ‘‘sādhū’’ti uyyānaṃ yācitvā tattha jātakehi pupphaphalehi nagare issarajanaṃ saṅgaṇhitvā puna ‘‘kiṃ karomī’’ti pucchi. ‘‘Tāta, rājānaṃ āpucchitvā antonagare bhattavetanaṃ tvameva dehī’’ti. So tathā katvā antonagare kassaci kiñci ahāpetvā bhattavetanaṃ datvā puna bodhisattaṃ pucchitvā rājānaṃ viññāpetvā antonivesane dāsaporisānampi hatthīnampi assānampi balakāyassapi vattaṃ aparihāpetvā adāsi, tirojanapadehi āgatānaṃ dūtādīnaṃ nivāsaṭṭhānādīni vāṇijānaṃ suṅkanti sabbakaraṇīyāni attanāva akāsi. Evaṃ so mahāsattassa ovāde ṭhatvā sabbaṃ antojanañca bahijanañca nāgare ca raṭṭhavāsino ca āgantuke ca āyavattane ca tena tena saṅgahavatthunā ābandhitvā saṅgaṇhi, sabbesaṃ piyo ahosi manāpo.</p>
<p class="bodytext">Aparabhāge rājānaṃ maraṇamañce nipannaṃ amaccā pucchiṃsu ‘‘deva, tumhākaṃ accayena setacchattaṃ kassa demā’’ti? ‘‘Tāta, mama puttā sabbepi setacchattassa sāminova. Yo pana tumhākaṃ manaṃ gaṇhāti, tasseva setacchatthaṃ dadeyyāthā’’ti. Te tasmiṃ kālakate tassa sarīraparihāraṃ katvā sattame divase sannipatitvā ‘‘raññā ‘yo tumhākaṃ manaṃ gaṇhāti, tassa setacchattaṃ ussāpeyyāthā’ti vuttaṃ, amhākañca ayaṃ saṃvarakumāro manaṃ gaṇhātī’’ti ñātakehi parivāritā tassa kañcanamālaṃ setacchattaṃ ussāpayiṃsu. Saṃvaramahārājā bodhisattassa ovāde ṭhatvā dhammena rajjaṃ kāresi. Itare ekūnasatakumārā ‘‘pitā kira no kālakato, saṃvarakumārassa kira setacchattaṃ <a name="P4.0133"></a> ussāpesuṃ, so sabbakaniṭṭho, tassa chattaṃ na pāpuṇāti, sabbajeṭṭhakassa <a name="V4.0121"></a> chattaṃ ussāpessāmā’’ti ekato āgantvā ‘‘chattaṃ vā no detu, yuddhaṃ vā’’ti saṃvaramahārājassa paṇṇaṃ pesetvā nagaraṃ uparundhiṃsu. Rājā bodhisattassa taṃ pavattiṃ ārocetvā ‘‘idāni kiṃ karomā’’ti pucchi. Mahārāja, tava bhātikehi <a name="M4.0136"></a> saddhiṃ yujjhanakiccaṃ natthi, tvaṃ pitu santakaṃ dhanaṃ satakoṭṭhāse kāretvā ekūnasataṃ bhātikānaṃ pesetvā ‘‘imaṃ tumhākaṃ koṭṭhāsaṃ pitu santakaṃ gaṇhatha, nāhaṃ tumhehi saddhiṃ yujjhāmī’’ti sāsanaṃ pahiṇāhīti. So tathā akāsi. Athassa sabbajeṭṭhabhātiko uposathakumāro nāma sese āmantetvā ‘‘tātā, rājānaṃ nāma abhibhavituṃ samatthā nāma natthi, ayañca no kaniṭṭhabhātiko paṭisattupi hutvā na tiṭṭhati, amhākaṃ pitu santakaṃ dhanaṃ pesetvā ‘nāhaṃ tumhehi saddhiṃ yujjhāmī’ti pesesi, na kho pana mayaṃ sabbepi ekakkhaṇe chattaṃ ussāpessāma, ekasseva chattaṃ ussāpessāma, ayameva rājā hotu, etha taṃ passitvā rājakuṭumbaṃ paṭicchādetvā amhākaṃ janapadameva gacchāmā’’ti āha. Atha te sabbepi kumārā nagaradvāraṃ vivarāpetvā paṭisattuno ahutvā nagaraṃ pavisiṃsu.</p>
<p class="bodytext">Rājāpi tesaṃ amaccehi paṇṇākāraṃ gāhāpetvā paṭimaggaṃ peseti. Kumārā nātimahantena parivārena pattikāva āgantvā rājanivesanaṃ abhiruhitvā saṃvaramahārājassa nipaccakāraṃ dassetvā nīcāsane nisīdiṃsu. Saṃvaramahārājā setacchattassa heṭṭhā sīhāsane nisīdi, mahanto yaso mahantaṃ sirisobhaggaṃ ahosi, olokitolokitaṭṭhānaṃ kampi. Uposathakumāro saṃvaramahārājassa sirivibhavaṃ oloketvā ‘‘amhākaṃ pitā attano accayena saṃvarakumārassa rājabhāvaṃ ñatvā maññe amhākaṃ janapade datvā imassa na adāsī’’ti cintetvā tena saddhiṃ sallapanto tisso gāthā abhāsi –</p>
<p class="hangnum"><a name="para97"></a><span class="paranum">97</span>.</p>
<p class="gatha1"> ‘‘Jānanto <a name="P4.0134"></a> no mahārāja, tava sīlaṃ janādhipo;</p>
<p class="gathalast">Ime kumāre pūjento, na taṃ kenaci maññatha.</p>
<p class="hangnum"><a name="para98"></a><span class="paranum">98</span>.</p>
<p class="gatha1"> ‘‘Tiṭṭhante no mahārāje, adu deve divaṅgate;</p>
<p class="gathalast">Ñātī taṃ samanuññiṃsu, sampassaṃ atthamattano.</p>
<p class="hangnum"><a name="para99"></a><span class="paranum">99</span>.</p>
<p class="gatha1"> ‘‘Kena saṃvara vattena, sañjāte abhitiṭṭhasi;</p>
<p class="gathalast">Kena taṃ nātivattanti, ñātisaṅghā samāgatā’’ti.</p>
<p class="bodytext">Tattha <a name="V4.0122"></a><a name="M4.0137"></a> <span class="bld">jānanto no</span>ti jānanto nu. <span class="bld">Janādhipo</span>ti amhākaṃ pitā narindo. <span class="bld">Ime</span>ti ime ekūnasate kumāre. Pāḷipotthakesu pana ‘‘aññe kumāre’’ti likhitaṃ. <span class="bld">Pūjento</span>ti tena tena janapadena mānento. <span class="bld">Na taṃ kenacī</span>ti khuddakenāpi kenaci janapadena taṃ pūjetabbaṃ na maññittha, ‘‘ayaṃ mama accayena rājā bhavissatī’’ti ñatvā maññe attano pādamūleyeva vāsesīti. <span class="bld">Tiṭṭhante no</span>ti tiṭṭhante nu, dharamāneyeva nūti pucchati, <span class="bld">adu deve</span>ti udāhu amhākaṃ pitari divaṅgate attano atthaṃ vuḍḍhiṃ passantā saddhiṃ rājakārakehi negamajānapadehi ñātayo taṃ ‘‘rājā hohī’’ti samanuññiṃsu. <span class="bld">Vattenā</span>ti sīlācārena. <span class="bld">Sañjāte abhitiṭṭhasī</span>ti samānajātike ekūnasatabhātaro abhibhavitvā tiṭṭhasi. <span class="bld">Nātivattantī</span>ti na abhibhavanti.</p>
<p class="bodytext">Taṃ sutvā saṃvaramahārājā attano guṇaṃ kathento cha gāthā abhāsi –</p>
<p class="hangnum"><a name="para100"></a><span class="paranum">100</span>.</p>
<p class="gatha1"> ‘‘Na rājaputta usūyāmi, samaṇānaṃ mahesinaṃ;</p>
<p class="gathalast">Sakkaccaṃ te namassāmi, pāde vandāmi tādinaṃ.</p>
<p class="hangnum"><a name="para101"></a><span class="paranum">101</span>.</p>
<p class="gatha1"> ‘‘Te maṃ dhammaguṇe yuttaṃ, sussūsamanusūyakaṃ;</p>
<p class="gathalast">Samaṇā manusāsanti, isī dhammaguṇe ratā.</p>
<p class="hangnum"><a name="para102"></a><span class="paranum">102</span>.</p>
<p class="gatha1"> ‘‘Tesāhaṃ vacanaṃ sutvā, samaṇānaṃ mahesinaṃ;</p>
<p class="gathalast">Na kiñci atimaññāmi, dhamme me nirato mano.</p>
<p class="hangnum"><a name="para103"></a><span class="paranum">103</span>.</p>
<p class="gatha1"> ‘‘Hatthārohā anīkaṭṭhā, rathikā pattikārakā;</p>
<p class="gathalast">Tesaṃ nappaṭibandhāmi, niviṭṭhaṃ bhattavetanaṃ.</p>
<p class="hangnum"><a name="para104"></a><span class="paranum">104</span>.</p>
<p class="gatha1"> ‘‘Mahāmattā ca me atthi, mantino paricārakā;</p>
<p class="gathalast">Bārāṇasiṃ voharanti, bahumaṃsasurodanaṃ.</p>
<p class="hangnum"><a name="para105"></a><span class="paranum">105</span>.</p>
<p class="gatha1"> ‘‘Athopi <a name="P4.0135"></a> vāṇijā phītā, nānāraṭṭhehi āgatā;</p>
<p class="gathalast">Tesu me vihitā rakkhā, evaṃ jānāhuposathā’’ti.</p>
<p class="bodytext">Tattha <a name="M4.0138"></a> <span class="bld">na rājaputtā</span>ti ahaṃ rājaputta, kañci sattaṃ ‘‘ayaṃ sampatti imassa mā <a name="V4.0123"></a> hotū’’ti na usūyāmi. <span class="bld">Tādina</span>nti tādilakkhaṇayuttānaṃ samitapāpatāya samaṇānaṃ mahantānaṃ sīlakkhandhādīnaṃ guṇānaṃ esitatāya mahesīnaṃ dhammikasamaṇabrāhmaṇānaṃ pañcapatiṭṭhitena pāde vandāmi, dānaṃ dadanto dhammikañca nesaṃ rakkhāvaraṇaguttiṃ paccupaṭṭhapento sakkaccaṃ te namassāmi, manena sampiyāyanto ca pūjemīti attho. <span class="bld">Te ma</span>nti te samaṇā maṃ ‘‘ayaṃ dhammakoṭṭhāse yuttapayutto sussūsaṃ anusūyako’’ti tathato ñatvā maṃ dhammaguṇe yuttaṃ sussūsaṃ anusūyakaṃ anusāsanti, ‘‘idaṃ kara, idaṃ mā karī’’ti ovadantīti attho. <span class="bld">Tesāha</span>nti tesaṃ ahaṃ. <span class="bld">Hatthārohā</span>ti hatthiṃ āruyha yujjhanakā yodhā. <span class="bld">Anīkaṭṭhā</span>ti hatthānīkādīsu ṭhitā. <span class="bld">Rathikā</span>ti rathayodhā. <span class="bld">Pattikārakā</span>ti pattinova. <span class="bld">Niviṭṭha</span>nti yaṃ tehi sajjitaṃ bhattañca vetanañca, ahaṃ taṃ nappaṭibandhāmi, aparihāpetvā dadāmīti attho.</p>
<p class="bodytext"><span class="bld">Mahāmattā</span>ti bhātika, mayhaṃ mahāpaññā mantesu kusalā mahāamaccā ceva avasesamantino ca paricārakā atthi. Iminā imaṃ dasseti ‘‘tumhe mantasampanne paṇḍite ācariye na labhittha, amhākaṃ pana ācariyā paṇḍitā upāyakusalā, te no setacchattena yojesu’’nti. <span class="bld">Bārāṇasi</span>nti bhātika, mama chattaṃ ussāpitakālato paṭṭhāya ‘‘amhākaṃ rājā dhammiko anvaddhamāsaṃ devo vassati, tena sassāni sampajjanti, bārāṇasiyaṃ bahuṃ khāditabbayuttakaṃ macchamaṃsaṃ pāyitabbayuttakaṃ surodakañca jāta’’nti evaṃ raṭṭhavāsino bahumaṃsasurodakaṃ katvā bārāṇasiṃ voharanti. <span class="bld">Phītā</span>ti hatthiratanaassaratanamuttaratanādīni āharitvā nirupaddavā vohāraṃ karontā phītā samiddhā. <span class="bld">Evaṃ jānāhī</span>ti bhātika uposatha ahaṃ imehi ettakehi kāraṇehi sabbakaniṭṭhopi hutvā mama bhātike abhibhavitvā setacchattaṃ patto, evaṃ jānāhīti.</p>
<p class="bodytext">Athassa guṇaṃ sutvā uposathakumāro dve gāthā abhāsi –</p>
<p class="hangnum"><a name="para106"></a><span class="paranum">106</span>.</p>
<p class="gatha1"> ‘‘Dhammena kira ñātīnaṃ, rajjaṃ kārehi saṃvara;</p>
<p class="gathalast">Medhāvī paṇḍito cāsi, athopi ñātinaṃ hito.</p>
<p class="hangnum"><a name="para107"></a><span class="paranum">107</span>.</p>
<p class="gatha1"> ‘‘Taṃ <a name="M4.0139"></a> taṃ ñātiparibyūḷhaṃ, nānāratanamocitaṃ;</p>
<p class="gathalast">Amittā nappasahanti, indaṃva asurādhipo’’ti.</p>
<p class="bodytext">Tattha <a name="P4.0136"></a> <span class="bld">dhammena kira ñātīna</span>nti tāta saṃvara mahārāja, dhammena kira tvaṃ ekūnasatānaṃ ñātīnaṃ <a name="V4.0124"></a> attano jeṭṭhabhātikānaṃ ānubhāvaṃ abhibhavasi, ito paṭṭhāya tvameva rajjaṃ kārehi, tvameva medhāvī ceva paṇḍito ca ñātīnañca hitoti attho. <span class="bld">Taṃ ta</span>nti evaṃ vividhaguṇasampannaṃ taṃ. <span class="bld">Ñātiparibyūḷha</span>nti amhehi ekūnasatehi ñātakehi parivāritaṃ. <span class="bld">Nānāratanamocita</span>nti nānāratanehi ocitaṃ sañcitaṃ bahuratanasañcayaṃ. <span class="bld">Asurādhipo</span>ti yathā tāvatiṃsehi parivāritaṃ indaṃ asurarājā nappasahati, evaṃ amhehi ārakkhaṃ karontehi parivāritaṃ taṃ tiyojanasatike kāsiraṭṭhe dvādasayojanikāya bārāṇasiyā rajjaṃ kārentaṃ amittā nappasahantīti dīpeti.</p>
<p class="bodytext">Saṃvaramahārājā sabbesampi bhātikānaṃ mahantaṃ yasaṃ adāsi. Te tassa santike māsaḍḍhamāsaṃ vasitvā ‘‘mahārāja janapadesu coresu uṭṭhahantesu mayaṃ jānissāma, tvaṃ rajjasukhaṃ anubhavā’’ti vatvā attano attano janapadaṃ gatā. Rājāpi bodhisattassa ovāde ṭhatvā āyupariyosāne devanagaraṃ pūrento agamāsi.</p>
<p class="bodytext">Satthā imaṃ dhammadesanaṃ āharitvā ‘‘bhikkhu evaṃ tvaṃ pubbe ovādakkhamo, idāni kasmā vīriyaṃ na akāsī’’ti vatvā saccāni pakāsetvā jātakaṃ samodhānesi, saccapariyosāne so bhikkhu sotāpattiphale patiṭṭhahi.</p>
<p class="bodytext">Tadā saṃvaramahārājā ayaṃ bhikkhu ahosi, uposathakumāro sāriputto, sesabhātikā therānutherā, parisā buddhaparisā, ovādadāyako amacco pana ahameva ahosinti.</p>
<p class="centered">Saṃvarajātakavaṇṇanā aṭṭhamā.</p>
<p class="hangnum"> </p>
<p class="bodytext"> [463] 9. Suppārakajātakavaṇṇanā</p>
<p class="bodytext"><span class="bld">Ummujjanti nimujjantī</span>ti idaṃ satthā jetavane viharanto paññāpāramiṃ ārabbha kathesi. Ekadivasañhi sāyanhasamaye tathāgatassa dhammaṃ desetuṃ nikkhamanaṃ āgamayamānā bhikkhū dhammasabhāyaṃ nisīditvā ‘‘āvuso, aho <a name="M4.0140"></a> satthā mahāpañño puthupañño hāsapañño javanapañño tikkhapañño nibbedhikapañño tatra tatra upāyapaññāya samannāgato vipulāya pathavīsamāya, mahāsamuddo viya gambhīrāya, ākāso viya vitthiṇṇāya, sakalajambudīpasmiñhi uṭṭhitapañho dasabalaṃ atikkamitvā gantuṃ samattho nāma natthi. Yathā mahāsamudde uṭṭhitaūmiyo velaṃ nātikkamanti, velaṃ patvāva bhijjanti, evaṃ <a name="P4.0137"></a> na koci pañho dasabalaṃ atikkamati, satthu pādamūlaṃ <a name="V4.0125"></a> patvā bhijjatevā’’ti dasabalassa mahāpaññāpāramiṃ vaṇṇesuṃ. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, tathāgato idāneva paññavā, pubbepi aparipakke ñāṇe paññavāva, andho hutvāpi mahāsamudde udakasaññāya ‘imasmiṃ imasmiṃ samudde idaṃ nāma idaṃ nāma ratana’nti aññāsī’’ti vatvā atītaṃ āhari.</p>
<p class="bodytext">Atīte kururaṭṭhe kururājā nāma rajjaṃ kāresi, kurukacchaṃ nāma paṭṭanagāmo ahosi. Tadā bodhisatto kurukacche niyāmakajeṭṭhakassa putto hutvā nibbatti pāsādiko suvaṇṇavaṇṇo, ‘‘suppārakakumāro’’tissa nāmaṃ kariṃsu. So mahantena parivārena vaḍḍhanto soḷasavassakāleyeva niyāmakasippe nipphattiṃ patvā aparabhāge pitu accayena niyāmakajeṭṭhako hutvā niyāmakakammaṃ akāsi, paṇḍito ñāṇasampanno ahosi. Tena āruḷhanāvāya byāpatti nāma natthi. Tassa aparabhāge loṇajalapahaṭāni dvepi cakkhūni nassiṃsu. So tato paṭṭhāya niyāmakajeṭṭhako hutvāpi niyāmakakammaṃ akatvā ‘‘rājānaṃ nissāya jīvissāmī’’ti rājānaṃ upasaṅkami. Atha naṃ rājā agghāpaniyakamme ṭhapesi. So tato paṭṭhāya rañño hatthiratanaassaratanamuttasāramaṇisārādīni agghāpesi.</p>
<p class="bodytext">Athekadivasaṃ ‘‘rañño maṅgalahatthī bhavissatī’’ti kāḷapāsāṇakūṭavaṇṇaṃ ekaṃ vāraṇaṃ ānesuṃ. Taṃ disvā rājā ‘‘paṇḍitassa dassethā’’ti āha. Atha naṃ tassa santikaṃ nayiṃsu. So hatthena tassa sarīraṃ parimajjitvā ‘‘nāyaṃ maṅgalahatthī bhavituṃ anucchaviko, pādehi vāmanadhātuko esa, etañhi mātā vijāyamānā aṅkena sampaṭicchituṃ nāsakkhi, tasmā bhūmiyaṃ patitvā pacchimapādehi vāmanadhātuko hotī’’ti <a name="M4.0141"></a> āha. Hatthiṃ gahetvā āgate pucchiṃsu. Te ‘‘saccaṃ paṇḍito kathetī’’ti vadiṃsu. Taṃ kāraṇaṃ <a name="P4.0138"></a> rājā sutvā tuṭṭho tassa aṭṭha kahāpaṇe dāpesi.</p>
<p class="bodytext">Punekadivasaṃ ‘‘rañño maṅgalaasso bhavissatī’’ti ekaṃ assaṃ ānayiṃsu. Tampi rājā paṇḍitassa santikaṃ pesesi. So tampi hatthena parāmasitvā ‘‘ayaṃ maṅgalaasso bhavituṃ na yutto, etassa hi jātadivaseyeva mātā mari, tasmā mātu khīraṃ alabhanto na sammā vaḍḍhito’’ti āha. Sāpissa kathā saccāva ahosi. Tampi sutvā rājā tussitvā aṭṭha kahāpaṇe dāpesi. Athekadivasaṃ ‘‘rañño maṅgalaratho bhavissatī’’ti rathaṃ āhariṃsu. Tampi rājā tassa santikaṃ pesesi. So tampi hatthena parāmasitvā ‘‘ayaṃ ratho susirarukkhena kato, tasmā rañño nānucchaviko’’ti āha. Sāpissa kathā saccāva ahosi. Rājā tampi sutvā aṭṭheva <a name="V4.0126"></a> kahāpaṇe dāpesi. Athassa mahagghaṃ kambalaratanaṃ āhariṃsu. Tampi tasseva pesesi. So tampi hatthena parāmasitvā ‘‘imassa mūsikacchinnaṃ ekaṭṭhānaṃ atthī’’ti āha. Sodhentā taṃ disvā rañño ārocesuṃ. Rājā sutvā tussitvā aṭṭheva kahāpaṇe dāpesi.</p>
<p class="bodytext">So cintesi ‘‘ayaṃ rājā evarūpānipi acchariyāni disvā aṭṭheva kahāpaṇe dāpesi, imassa dāyo nhāpitadāyo, nhāpitajātiko bhavissati, kiṃ me evarūpena rājupaṭṭhānena, attano vasanaṭṭhānameva gamissāmī’’ti. So kurukacchapaṭṭanameva paccāgami. Tasmiṃ tattha vasante vāṇijā nāvaṃ sajjetvā ‘‘kaṃ niyāmakaṃ karissāmā’’ti mantesuṃ. ‘‘Suppārakapaṇḍitena āruḷhanāvā na byāpajjati, esa paṇḍito upāyakusalo, andho samānopi suppārakapaṇḍitova uttamo’’ti taṃ upasaṅkamitvā ‘‘niyāmako no hohī’’ti vatvā ‘‘tātā, ahaṃ andho, kathaṃ niyāmakakammaṃ karissāmī’’ti vutte ‘‘sāmi, andhāpi tumheyeva amhākaṃ uttamā’’ti punappunaṃ yāciyamāno ‘‘sādhu tātā, tumhehi ārocitasaññāya niyāmako bhavissāmī’’ti tesaṃ <a name="P4.0139"></a> nāvaṃ abhiruhi. Te nāvāya mahāsamuddaṃ pakkhandiṃsu. Nāvā satta divasāni nirupaddavā agamāsi, tato akālavātaṃ uppātitaṃ uppajji, nāvā cattāro māse pakatisamuddapiṭṭhe vicaritvā khuramālīsamuddaṃ nāma pattā. Tattha <a name="M4.0142"></a> macchā manussasamānasarīrā khuranāsā udake ummujjanimujjaṃ karonti. Vāṇijā te disvā mahāsattaṃ tassa samuddassa nāmaṃ pucchantā paṭhamaṃ gāthamāhaṃsu –</p>
<p class="hangnum"><a name="para108"></a><span class="paranum">108</span>.</p>
<p class="gatha1"> ‘‘Ummujjanti nimujjanti, manussā khuranāsikā;</p>
<p class="gathalast">Suppārakaṃ taṃ pucchāma, samuddo katamo aya’’nti.</p>
<p class="bodytext">Evaṃ tehi puṭṭho mahāsatto attano niyāmakasuttena saṃsanditvā dutiyaṃ gāthamāha –</p>
<p class="hangnum"><a name="para109"></a><span class="paranum">109</span>.</p>
<p class="gatha1"> ‘‘Kurukacchā payātānaṃ, vāṇijānaṃ dhanesinaṃ;</p>
<p class="gathalast">Nāvāya vippanaṭṭhāya, khuramālīti vuccatī’’ti.</p>
<p class="bodytext">Tattha <span class="bld">payātāna</span>nti kurukacchapaṭṭanā nikkhamitvā gacchantānaṃ. <span class="bld">Dhanesina</span>nti tumhākaṃ vāṇijānaṃ dhanaṃ pariyesantānaṃ. <span class="bld">Nāvāya vippanaṭṭhāyā</span>ti tāta tumhākaṃ imāya videsaṃ pakkhandanāvāya kammakārakaṃ pakatisamuddaṃ atikkamitvā sampatto ayaṃ samuddo ‘‘khuramālī’’ti vuccati, evametaṃ paṇḍitā kathentīti.</p>
<p class="bodytext">Tasmiṃ <a name="V4.0127"></a> pana samudde vajiraṃ ussannaṃ hoti. Mahāsatto ‘‘sacāhaṃ ‘ayaṃ vajirasamuddo’ti evaṃ etesaṃ kathessāmi, lobhena bahuṃ vajiraṃ gaṇhitvā nāvaṃ osīdāpessantī’’ti tesaṃ anācikkhitvāva nāvaṃ laggāpetvā upāyenekaṃ yottaṃ gahetvā macchagahaṇaniyāmena jālaṃ khipāpetvā vajirasāraṃ uddharitvā nāvāyaṃ pakkhipitvā aññaṃ appagghabhaṇḍaṃ chaḍḍāpesi. Nāvā taṃ samuddaṃ atikkamitvā purato aggimāliṃ nāma gatā. So pajjalitaaggikkhandho viya majjhanhikasūriyo viya ca obhāsaṃ muñcanto aṭṭhāsi. Vāṇijā –</p>
<p class="hangnum"><a name="para110"></a><span class="paranum">110</span>.</p>
<p class="gatha1"> ‘‘Yathā aggīva sūriyova, samuddo paṭidissati;</p>
<p class="gathalast">Suppārakaṃ taṃ pucchāma, samuddo katamo aya’’nti. – gāthāya taṃ pucchiṃsu;</p>
<p class="bodytext">Mahāsattopi <a name="M4.0143"></a> tesaṃ anantaragāthāya kathesi –</p>
<p class="hangnum"><a name="para111"></a><span class="paranum">111</span>.</p>
<p class="gatha1"> ‘‘Kurukacchā <a name="P4.0140"></a> payātānaṃ, vāṇijānaṃ dhanesinaṃ;</p>
<p class="gathalast">Nāvāya vippanaṭṭhāya, aggimālīti vuccatī’’ti.</p>
<p class="bodytext">Tasmiṃ pana samudde suvaṇṇaṃ ussannaṃ ahosi. Mahāsatto purimanayeneva tatopi suvaṇṇaṃ gāhāpetvā nāvāyaṃ pakkhipāpesi. Nāvā tampi samuddaṃ atikkamitvā khīraṃ viya dadhiṃ viya ca obhāsantaṃ dadhimāliṃ nāma samuddaṃ pāpuṇi. Vāṇijā –</p>
<p class="hangnum"><a name="para112"></a><span class="paranum">112</span>.</p>
<p class="gatha1"> ‘‘Yathā dadhīva khīraṃva, samuddo paṭidissati;</p>
<p class="gathalast">Suppārakaṃ taṃ pucchāma, samuddo katamo aya’’nti. –</p>
<p class="unindented">Gāthāya tassapi nāmaṃ pucchiṃsu.</p>
<p class="bodytext">Mahāsatto anantaragāthāya ācikkhi –</p>
<p class="hangnum"><a name="para113"></a><span class="paranum">113</span>.</p>
<p class="gatha1"> ‘‘Kurukacchā payātānaṃ, vāṇijānaṃ dhanesinaṃ;</p>
<p class="gathalast">Nāvāya vippanaṭṭhāya, dadhimālīti vuccatī’’ti.</p>
<p class="bodytext">Tasmiṃ pana samudde rajataṃ ussannaṃ ahosi. So tampi upāyena gāhāpetvā nāvāyaṃ pakkhipāpesi<a name="V4.0128"></a>. Nāvā tampi samuddaṃ atikkamitvā nīlakusatiṇaṃ viya sampannasassaṃ viya ca obhāsamānaṃ nīlavaṇṇaṃ kusamāliṃ nāma samuddaṃ pāpuṇi. Vāṇijā –</p>
<p class="hangnum"><a name="para114"></a><span class="paranum">114</span>.</p>
<p class="gatha1"> ‘‘Yathā kusova sassova, samuddo paṭidissati;</p>
<p class="gathalast">Suppārakaṃ taṃ pucchāma, samuddo katamo aya’’nti. –</p>
<p class="unindented">Gāthāya tassapi nāmaṃ pucchiṃsu.</p>
<p class="bodytext">So anantaragāthāya ācikkhi –</p>
<p class="hangnum"><a name="para115"></a><span class="paranum">115</span>.</p>
<p class="gatha1"> ‘‘Kurukacchā payātānaṃ, vāṇijānaṃ dhanesinaṃ;</p>
<p class="gathalast">Nāvāya vippanaṭṭhāya, kusamālīti vuccatī’’ti.</p>
<p class="bodytext">Tasmiṃ pana samudde nīlamaṇiratanaṃ ussannaṃ ahosi. So tampi upāyeneva gāhāpetvā nāvāyaṃ pakkhipāpesi. Nāvā tampi samuddaṃ atikkamitvā <a name="M4.0144"></a> naḷavanaṃ viya veḷuvanaṃ viya ca khāyamānaṃ naḷamāliṃ nāma samuddaṃ pāpuṇi. Vāṇijā –</p>
<p class="hangnum"><a name="para116"></a><span class="paranum">116</span>.</p>
<p class="gatha1"> ‘‘Yathā <a name="P4.0141"></a> naḷova veḷūva, samuddo paṭidissati;</p>
<p class="gathalast">Suppārakaṃ taṃ pucchāma, samuddo katamo aya’’nti. –</p>
<p class="unindented">Gāthāya tassapi nāmaṃ pucchiṃsu.</p>
<p class="bodytext">Mahāsatto anantaragāthāya kathesi –</p>
<p class="hangnum"><a name="para117"></a><span class="paranum">117</span>.</p>
<p class="gatha1"> ‘‘Kurukacchā payātānaṃ, vāṇijānaṃ dhanesinaṃ;</p>
<p class="gathalast">Nāvāya vippanaṭṭhāya, naḷamālīti vuccatī’’ti.</p>
<p class="bodytext">Tasmiṃ pana samudde masāragallaṃ veḷuriyaṃ ussannaṃ ahosi. So tampi upāyena gāhāpetvā nāvāyaṃ pakkhipāpesi. Aparo nayo – <span class="bld">naḷo</span>ti vicchikanaḷopi kakkaṭakanaḷopi, so <a name="V4.0129"></a> rattavaṇṇo hoti. <span class="bld">Veḷū</span>ti pana pavāḷassetaṃ nāmaṃ, so ca samuddo pavāḷussanno rattobhāso ahosi, tasmā ‘‘yathā naḷova veḷuvā’’ti pucchiṃsu. Mahāsatto tato pavāḷaṃ gāhāpesīti.</p>
<p class="bodytext">Vāṇijā naḷamāliṃ atikkantā balavāmukhasamuddaṃ nāma passiṃsu. Tattha udakaṃ kaḍḍhitvā kaḍḍhitvā sabbato bhāgena uggacchati. Tasmiṃ sabbato bhāgena uggate udakaṃ sabbato bhāgena chinnapapātamahāsobbho viya paññāyati, ūmiyā uggatāya ekato papātasadisaṃ hoti, bhayajanano saddo uppajjati sotāni bhindanto viya hadayaṃ phālento viya ca. Taṃ disvā vāṇijā bhītatasitā –</p>
<p class="hangnum"><a name="para118"></a><span class="paranum">118</span>.</p>
<p class="gatha1"> ‘‘Mahabbhayo bhiṃsanako, saddo suyyatimānuso;</p>
<p class="gatha2">Yathā sobbho papātova, samuddo paṭidissati;</p>
<p class="gathalast">Suppārakaṃ taṃ pucchāma, samuddo katamo aya’’nti. –</p>
<p class="unindented">Gāthāya tassapi nāmaṃ pucchiṃsu.</p>
<p class="bodytext">Tattha <a name="M4.0145"></a> <span class="bld">suyyatimānuso</span>ti suyyati amānuso saddo.</p>
<p class="hangnum"><a name="para119"></a><span class="paranum">119</span>.</p>
<p class="gatha1"> ‘‘Kurukacchā payātānaṃ, vāṇijānaṃ dhanesinaṃ;</p>
<p class="gathalast">Nāvāya vippanaṭṭhāya, balavāmukhīti vuccatī’’ti. –</p>
<p class="unindented">Bodhisatto anantaragāthāya tassa nāmaṃ ācikkhitvā ‘‘tātā, imaṃ balavāmukhasamuddaṃ <a name="P4.0142"></a> patvā nivattituṃ samatthā nāvā nāma natthi, ayaṃ sampattanāvaṃ nimujjāpetvā vināsaṃ pāpetī’’ti āha. Tañca nāvaṃ satta manussasatāni abhiruhiṃsu. Te sabbe maraṇabhayabhītā ekappahāreneva avīcimhi paccamānasattā viya atikāruññaṃ ravaṃ muñciṃsu. Mahāsatto ‘‘ṭhapetvā maṃ añño etesaṃ sotthibhāvaṃ kātuṃ samattho nāma natthi, saccakiriyāya tesaṃ sotthiṃ karissāmī’’ti cintetvā te āmantetvā āha – ‘‘tātā, khippaṃ maṃ gandhodakena nhāpetvā ahatavatthāni nivāsāpetvā puṇṇapātiṃ sajjetvā nāvāya dhure ṭhapethā’’ti. Te vegena tathā kariṃsu. Mahāsatto ubhohi hatthehi puṇṇapātiṃ gahetvā nāvāya dhure ṭhito saccakiriyaṃ karonto osānagāthamāha –</p>
<p class="hangnum"><a name="para120"></a><span class="paranum">120</span>.</p>
<p class="gatha1"> ‘‘Yato <a name="V4.0130"></a> sarāmi attānaṃ, yato pattosmi viññutaṃ;</p>
<p class="gatha2">Nābhijānāmi sañcicca, ekapāṇampi hiṃsitaṃ;</p>
<p class="gathalast">Etena saccavajjena, sotthiṃ nāvā nivattatū’’ti.</p>
<p class="bodytext">Tattha <span class="bld">yato</span>ti yato paṭṭhāya ahaṃ attānaṃ sarāmi, yato paṭṭhāya camhi viññutaṃ pattoti attho. <span class="bld">Ekapāṇampi hiṃsita</span>nti etthantare sañcicca ekaṃ kunthakipillikapāṇampi hiṃsitaṃ nābhijānāmi. Desanāmattamevetaṃ, bodhisatto pana tiṇasalākampi upādāya mayā parasantakaṃ na gahitapubbaṃ, lobhavasena paradāraṃ na olokitapubbaṃ, musā na bhāsitapubbā, tiṇaggenāpi majjaṃ na pivitapubbanti evaṃ pañcasīlavasena pana saccakiriyaṃ akāsi, katvā ca pana puṇṇapātiyā udakaṃ nāvāya dhure abhisiñci.</p>
<p class="bodytext">Cattāro māse videsaṃ pakkhandanāvā nivattitvā iddhimā viya saccānubhāvena ekadivaseneva kurukacchapaṭṭanaṃ agamāsi. Gantvā ca pana thalepi aṭṭhusabhamattaṃ ṭhānaṃ pakkhanditvā nāvikassa gharadvāreyeva aṭṭhāsi. Mahāsatto tesaṃ vāṇijānaṃ suvaṇṇarajatamaṇipavāḷamuttavajirāni bhājetvā <a name="M4.0146"></a> adāsi. ‘‘Ettakehi <a name="P4.0143"></a> vo ratanehi alaṃ, mā puna samuddaṃ pavisathā’’ti tesaṃ ovādaṃ datvā yāvajīvaṃ dānādīni puññāni katvā devapuraṃ pūresi.</p>
<p class="bodytext">Satthā imaṃ dhammadesanaṃ āharitvā ‘‘evaṃ, bhikkhave, pubbepi tathāgato mahāpaññoyevā’’ti vatvā jātakaṃ samodhānesi – ‘‘tadā parisā buddhaparisā ahesuṃ, suppārakapaṇḍito pana ahameva ahosi’’nti.</p>
<p class="centered">Suppārakajātakavaṇṇanā navamā.</p>
<p class="bodytext">Jātakuddānaṃ –</p>
<p class="gatha1">Mātuposaka juṇho ca, dhamma udaya pānīyo;</p>
<p class="gatha2">Yudhañcayo dasaratho, saṃvaro ca suppārako;</p>
<p class="gathalast">Ekādasanipātamhi, saṅgītā nava jātakā.</p>
<p class="centered">Ekādasakanipātavaṇṇanā niṭṭhitā.</p>
<p class="chapter">12. Dvādasakanipāto</p>
<p class="hangnum"> </p>
<p class="bodytext"> [464] 1. Cūḷakuṇālajātakavaṇṇanā</p>
<p class="hangnum"><a name="para1-12"></a><span class="paranum">1-12</span>.</p>
<p class="gatha1"> <span class="bld">Luddhānaṃ</span> <a name="V4.0131"></a><a name="P4.0144"></a><a name="M4.0147"></a> <span class="bld">lahucittāna</span>nti idaṃ jātakaṃ <span class="bld">kuṇālajātake</span> (jā. 2.21.kuṇālajātaka) āvi bhavissati;</p>
<p class="centered">Cūḷakuṇālajātakavaṇṇanā paṭhamā.</p>
<p class="hangnum"> </p>
<p class="bodytext"> [465] 2. Bhaddasālajātakavaṇṇanā</p>
<p class="bodytext"><span class="bld">Kā tvaṃ suddhehi vatthehī</span>ti idaṃ satthā jetavane viharanto ñātatthacariyaṃ ārabbha kathesi. Sāvatthiyañhi anāthapiṇḍikassa nivesane pañcannaṃ bhikkhusatānaṃ nibaddhabhojanaṃ pavattati, tathā visākhāya ca kosalarañño ca. Tattha pana kiñcāpi nānaggarasabhojanaṃ dīyati, bhikkhūnaṃ panettha koci vissāsiko natthi, tasmā bhikkhū rājanivesane na bhuñjanti, bhattaṃ gahetvā anāthapiṇḍikassa vā visākhāya vā aññesaṃ vā vissāsikānaṃ gharaṃ gantvā bhuñjanti. Rājā ekadivasaṃ paṇṇākāraṃ āhaṭaṃ ‘‘bhikkhūnaṃ dethā’’ti bhattaggaṃ pesetvā ‘‘bhattagge bhikkhū natthī’’ti vutte ‘‘kahaṃ gatā’’ti pucchitvā ‘‘attano vissāsikagehesu nisīditvā bhuñjantī’’ti sutvā bhuttapātarāso satthu santikaṃ gantvā ‘‘bhante, bhojanaṃ nāma kiṃ parama’’nti pucchi. Vissāsaparamaṃ mahārāja, kañjikamattakampi vissāsikena dinnaṃ madhuraṃ hotīti. Bhante, kena pana saddhiṃ bhikkhūnaṃ vissāso hotīti? ‘‘Ñātīhi vā sekkhakulehi vā, mahārājā’’ti. Tato rājā cintesi ‘‘ekaṃ sakyadhītaraṃ ānetvā aggamahesiṃ karissāmi, evaṃ mayā saddhiṃ bhikkhūnaṃ ñātake viya <a name="P4.0145"></a> vissāso bhavissatī’’ti. So uṭṭhāyāsanā attano nivesanaṃ gantvā kapilavatthuṃ dūtaṃ pesesi ‘‘dhītaraṃ me detha, ahaṃ tumhehi saddhiṃ ñātibhāvaṃ icchāmī’’ti.</p>
<p class="bodytext">Sākiyā <a name="V4.0132"></a><a name="M4.0148"></a> dūtavacanaṃ sutvā sannipatitvā mantayiṃsu ‘‘mayaṃ kosalarañño āṇāpavattiṭṭhāne vasāma, sace dārikaṃ na dassāma, mahantaṃ veraṃ bhavissati, sace dassāma, kulavaṃso no bhijjissati, kiṃ nu kho kātabba’’nti. Atha ne mahānāmo āha – ‘‘mā cintayittha, mama dhītā vāsabhakhattiyā nāma nāgamuṇḍāya nāma dāsiyā kucchismiṃ nibbatti. Sā soḷasavassuddesikā uttamarūpadharā sobhaggappattā pitu vaṃsena khattiyajātikā, tamassa ‘khattiyakaññā’ti pesessāmā’’ti. Sākiyā ‘‘sādhū’’ti sampaṭicchitvā dūte pakkosāpetvā ‘‘sādhu, dārikaṃ dassāma, idāneva naṃ gahetvā gacchathā’’ti āhaṃsu. Dūtā cintesuṃ ‘‘ime sākiyā nāma jātiṃ nissāya atimānino, ‘sadisī no’ti vatvā asadisimpi dadeyyuṃ, etehi saddhiṃ ekato bhuñjamānameva gaṇhissāmā’’ti. Te evamāhaṃsu ‘‘mayaṃ gahetvā gacchantā yā tumhehi saddhiṃ ekato bhuñjati, taṃ gahetvā gamissāmā’’ti. Sākiyā tesaṃ nivāsaṭṭhānaṃ dāpetvā ‘‘kiṃ karissāmā’’ti cintayiṃsu. Mahānāmo āha – ‘‘tumhe mā cintayittha, ahaṃ upāyaṃ karissāmi, tumhe mama bhojanakāle vāsabhakhattiyaṃ alaṅkaritvā ānetvā mayā ekasmiṃ kabaḷe gahitamatte ‘deva, asukarājā paṇṇaṃ pahiṇi, imaṃ tāva sāsanaṃ suṇāthā’ti paṇṇaṃ dasseyyāthā’’ti. Te ‘‘sādhū’’ti sampaṭicchitvā tasmiṃ bhuñjamāne kumārikaṃ alaṅkariṃsu.</p>
<p class="bodytext">Mahānāmo ‘‘dhītaraṃ me ānetha, mayā saddhiṃ bhuñjatū’’ti āha. Atha naṃ alaṅkaritvā tāvadeva thokaṃ papañcaṃ katvā ānayiṃsu. Sā ‘‘pitarā saddhiṃ bhuñjissāmī’’ti ekapātiyaṃ hatthaṃ otāresi. Mahānāmopi tāya saddhiṃ ekapiṇḍaṃ gahetvā mukhe ṭhapesi. Dutiyapiṇḍāya hatthe pasārite ‘‘deva, asukaraññā paṇṇaṃ pahitaṃ, imaṃ tāva sāsanaṃ suṇāthā’’ti paṇṇaṃ upanāmesuṃ. Mahānāmo ‘‘amma, tvaṃ bhuñjāhī’’ti dakkhiṇahatthaṃ <a name="P4.0146"></a> pātiyāyeva katvā vāmahatthena gahetvā paṇṇaṃ olokesi. Tassa taṃ sāsanaṃ upadhārentasseva itarā bhuñji. So tassā bhuttakāle hatthaṃ dhovitvā mukhaṃ vikkhālesi. Taṃ disvā dūtā ‘‘nicchayenesā etassa dhītā’’ti niṭṭhamakaṃsu, na taṃ antaraṃ jānituṃ sakkhiṃsu. Mahānāmo mahantena parivārena <a name="M4.0149"></a> dhītaraṃ pesesi. Dūtāpi naṃ sāvatthiṃ netvā ‘‘ayaṃ kumārikā jātisampannā mahānāmassa dhītā’’ti vadiṃsu. Rājā tussitvā sakalanagaraṃ alaṅkārāpetvā taṃ ratanarāsimhi ṭhapetvā aggamahesiṭṭhāne abhisiñcāpesi. Sā rañño piyā ahosi manāpā.</p>
<p class="bodytext">Athassā na cirasseva gabbho patiṭṭhahi. Rājā gabbhaparihāramadāsi. Sā dasamāsaccayena suvaṇṇavaṇṇaṃ puttaṃ vijāyi. Athassa nāmaggahaṇadivase rājā attano ayyakassa santikaṃ pesesi ‘‘sakyarājadhītā vāsabhakhattiyā puttaṃ vijāyi, kimassa nāmaṃ karomā’’ti. Taṃ pana sāsanaṃ <a name="V4.0133"></a> gahetvā gato amacco thokaṃ badhiradhātuko, so gantvā rañño ayyakassārocesi. So taṃ sutvā ‘‘vāsabhakhattiyā puttaṃ avijāyitvāpi sabbaṃ janaṃ abhibhavati, idāni pana ativiya rañño vallabhā bhavissatī’’ti āha. So badhiraamacco ‘‘vallabhā’’ti vacanaṃ dussutaṃ sutvā ‘‘viṭaṭūbho’’ti sallakkhetvā rājānaṃ upagantvā ‘‘deva, kumārassa kira ‘viṭaṭūbho’ti nāmaṃ karothā’’ti āha. Rājā ‘‘porāṇakaṃ no kuladattikaṃ nāmaṃ bhavissatī’’ti cintetvā ‘‘viṭaṭūbho’’ti nāmaṃ akāsi. Tato paṭṭhāya kumāro kumāraparihārena vaḍḍhanto sattavassikakāle aññesaṃ kumārānaṃ mātāmahakulato hatthirūpakaassarūpakādīni āhariyamānāni disvā mātaraṃ pucchi ‘‘amma, aññesaṃ mātāmahakulato paṇṇākāro āhariyati, mayhaṃ koci kiñci na pesesi, kiṃ tvaṃ nimmātā nippitāsī’’ti? Atha naṃ sā ‘‘tāta, sakyarājāno mātāmahā dūre pana vasanti, tena te kiñci na pesentī’’ti vatvā vañcesi.</p>
<p class="bodytext">Puna soḷasavassikakāle ‘‘amma, mātāmahakulaṃ passitukāmomhī’’ti vatvā ‘‘alaṃ tāta, kiṃ tattha gantvā karissasī’’ti vāriyamānopi punappunaṃ yāci. Athassa mātā ‘‘tena hi <a name="P4.0147"></a> gacchāhī’’ti sampaṭicchi. So pitu ārocetvā mahantena parivārena nikkhami. Vāsabhakhattiyā puretaraṃ paṇṇaṃ pesesi ‘‘ahaṃ idha sukhaṃ vasāmi, sāmino kiñci antaraṃ mā dassayiṃsū’’ti. Sākiyā viṭaṭūbhassa āgamanaṃ ñatvā ‘‘vandituṃ na sakkā’’ti tassa daharadahare kumārake janapadaṃ pahiṇiṃsu. Kumāre kapilavatthuṃ sampatte sākiyā santhāgāre sannipatiṃsu. Kumāro santhāgāraṃ <a name="M4.0150"></a> gantvā aṭṭhāsi. Atha naṃ ‘‘ayaṃ te, tāta, mātāmaho, ayaṃ mātulo’’ti vadiṃsu so sabbe vandamāno vicari. So yāvapiṭṭhiyā rujanappamāṇā vanditvā ekampi attānaṃ vandamānaṃ adisvā ‘‘kiṃ nu kho maṃ vandantā natthī’’ti pucchi. Sākiyā ‘‘tāta, tava kaniṭṭhakumārā janapadaṃ gatā’’ti vatvā tassa mahantaṃ sakkāraṃ kariṃsu. So katipāhaṃ vasitvā mahantena parivārena nikkhami. Athekā dāsī santhāgāre tena nisinnaphalakaṃ ‘‘idaṃ vāsabhakhattiyāya dāsiyā puttassa nisinnaphalaka’’nti akkositvā paribhāsitvā khīrodakena dhovi. Eko puriso attano āvudhaṃ pamussitvā nivatto taṃ gaṇhanto viṭaṭūbhakumārassa akkosanasaddaṃ sutvā taṃ antaraṃ pucchitvā ‘‘vāsabhakhattiyā dāsiyā kucchismiṃ mahānāmasakkassa jātā’’ti ñatvā gantvā balakāyassa kathesi. ‘‘Vāsabhakhattiyā kira dāsiyā dhītā’’ti mahākolāhalaṃ ahosi.</p>
<p class="bodytext">Kumāro taṃ sutvā ‘‘ete tāva mama nisinnaphalakaṃ khīrodakena dhovantu, ahaṃ pana rajje patiṭṭhitakāle <a name="V4.0134"></a> etesaṃ galalohitaṃ gahetvā mama nisinnaphalakaṃ dhovissāmī’’ti cittaṃ paṭṭhapesi. Tasmiṃ sāvatthiṃ gate amaccā sabbaṃ pavattiṃ rañño ārocesuṃ. Rājā ‘‘sabbe mayhaṃ dāsidhītaraṃ adaṃsū’’ti sākiyānaṃ kujjhitvā vāsabhakhattiyāya ca puttassa ca dinnaparihāraṃ acchinditvā dāsadāsīhi laddhabbaparihāramattameva dāpesi. Tato katipāhaccayena satthā rājanivesanaṃ āgantvā nisīdi. Rājā satthāraṃ vanditvā ‘‘bhante, tumhākaṃ kira ñātakehi dāsidhītā mayhaṃ dinnā, tenassā ahaṃ saputtāya parihāraṃ acchinditvā dāsadāsīhi laddhabbaparihāramattameva dāpesi’’nti āha. Satthā ‘‘ayuttaṃ, mahārāja, sākiyehi <a name="P4.0148"></a> kataṃ, dadantehi nāma samānajātikā dātabbā assa. Taṃ pana mahārāja, vadāmi vāsabhakhattiyā khattiyarājadhītā khattiyassa rañño gehe abhisekaṃ labhi, viṭaṭūbhopi khattiyarājānameva paṭicca jāto, mātugottaṃ nāma kiṃ karissati, pitugottameva pamāṇanti porāṇakapaṇḍitā dalidditthiyā kaṭṭhahārikāyapi aggamahesiṭṭhānaṃ adaṃsu, tassā ca kucchimhi jātakumāro dvādasayojanikāya bārāṇasiyā rajjaṃ katvā kaṭṭhavāhanarājā nāma jāto’’ti <span class="bld">kaṭṭhavāhanajātakaṃ</span> (jā. 1.1.7) kathesi<a name="M4.0151"></a>. Rājā satthu dhammakathaṃ sutvā ‘‘pitugottameva kira pamāṇa’’nti sutvā tussitvā mātāputtānaṃ pakatiparihārameva dāpesi.</p>
<p class="bodytext">Rañño pana bandhulo nāma senāpati mallikaṃ nāma attano bhariyaṃ vañjhaṃ ‘‘tava kulagharameva gacchāhī’’ti kusinārameva pesesi. Sā ‘‘satthāraṃ disvāva gamissāmī’’ti jetavanaṃ pavisitvā tathāgataṃ vanditvā ekamantaṃ ṭhitā ‘‘kahaṃ gacchasī’’ti ca puṭṭhā ‘‘sāmiko me, bhante, kulagharaṃ pesesī’’ti vatvā ‘‘kasmā’’ti vuttā ‘‘vañjhā aputtikā, bhante’’ti vatvā satthārā ‘‘yadi evaṃ gamanakiccaṃ natthi, nivattāhī’’ti vuttā tuṭṭhā satthāraṃ vanditvā nivesanameva puna agamāsi. ‘‘Kasmā nivattasī’’ti puṭṭhā ‘‘dasabalena nivattitāmhī’’ti āha. Senāpati ‘‘diṭṭhaṃ bhavissati tathāgatena kāraṇa’’nti āha. Sā na cirasseva gabbhaṃ paṭilabhitvā uppannadohaḷā ‘‘dohaḷo me uppanno’’ti ārocesi. ‘‘Kiṃ dohaḷo’’ti? ‘‘Vesāliyā nagare licchavirājānaṃ abhisekamaṅgalapokkharaṇiṃ otaritvā nhatvā pānīyaṃ pivitukāmāmhi, sāmī’’ti. Senāpati ‘‘sādhū’’ti vatvā sahassathāmadhanuṃ gahetvā taṃ rathaṃ āropetvā sāvatthito nikkhamitvā rathaṃ pājento vesāliṃ pāvisi.</p>
<p class="bodytext">Tasmiñca kāle kosalarañño bandhulasenāpatinā saddhiṃ ekācariyakule uggahitasippo mahāli nāma licchavī andho licchavīnaṃ atthañca dhammañca anusāsanto dvārasamīpe vasati. So rathassa ummāre paṭighaṭṭanasaddaṃ sutvā ‘‘bandhulamallassa rathapatanasaddo <a name="P4.0149"></a> eso, ajja licchavīnaṃ <a name="V4.0135"></a> bhayaṃ uppajjissatī’’ti āha. Pokkharaṇiyā anto ca bahi ca ārakkhā balavā, upari lohajālaṃ patthaṭaṃ, sakuṇānampi okāso natthi. Senāpati pana rathā otaritvā ārakkhake khaggena paharanto palāpetvā lohajālaṃ chinditvā antopokkharaṇiyaṃ bhariyaṃ otāretvā nhāpetvā pāyetvā sayampi nhatvā mallikaṃ rathaṃ āropetvā nagarā nikkhamitvā āgatamaggeneva pāyāsi. Ārakkhakā gantvā licchavīnaṃ ārocesuṃ. Licchavirājāno kujjhitvā pañca rathasatāni āruyha ‘‘bandhulamallaṃ gaṇhissāmā’’ti nikkhamiṃsu. Taṃ pavattiṃ mahālissa ārocesuṃ. Mahāli ‘‘mā gamittha, so hi vo sabbe ghātayissatī’’ti āha. Tepi ‘‘mayaṃ gamissāmayevā’’ti vadiṃsu. Tena hi cakkassa yāva nābhito pathaviṃ paviṭṭhaṭṭhānaṃ <a name="M4.0152"></a> disvā nivatteyyātha, tato anivattantā purato asanisaddaṃ viya suṇissatha, tamhā ṭhānā nivatteyyātha, tato anivattantā tumhākaṃ rathadhuresu chiddaṃ passissatha, tamhā ṭhānā nivatteyyātha, purato māgamitthāti. Te tassa vacanena anivattitvā taṃ anubandhiṃsuyeva.</p>
<p class="bodytext">Mallikā disvā ‘‘rathā, sāmi, paññāyantī’’ti āha. Tena hi ekassa rathassa viya paññāyanakāle mama āroceyyāsīti. Sā yadā sabbe eko viya hutvā paññāyiṃsu, tadā ‘‘ekameva sāmi rathasīsaṃ paññāyatī’’ti āha. Bandhulo ‘‘tena hi imā rasmiyo gaṇhāhī’’ti tassā rasmiyo datvā rathe ṭhitova dhanuṃ āropeti, rathacakkaṃ yāva nābhito pathaviṃ pāvisi, licchavino taṃ ṭhānaṃ disvāpi na nivattiṃsu. Itaro thokaṃ gantvā jiyaṃ pothesi, asanisaddo viya ahosi. Te tatopi na nivattiṃsu, anubandhantā gacchanteva. Bandhulo rathe ṭhitakova ekaṃ saraṃ khipi. So pañcannaṃ rathasatānaṃ rathasīsaṃ chiddaṃ katvā pañca rājasatāni parikarabandhanaṭṭhāne vijjhitvā pathaviṃ pāvisi. Te attano viddhabhāvaṃ ajānitvā ‘‘tiṭṭha re, tiṭṭha re’’ti vadantā anubandhiṃsuyeva. Bandhulo rathaṃ ṭhapetvā ‘‘tumhe matakā, matakehi saddhiṃ mayhaṃ yuddhaṃ nāma natthī’’ti āha. Te ‘‘matakā nāma amhādisā neva hontī’’ti vadiṃsu. ‘‘Tena hi sabbapacchimassa parikaraṃ mocethā’’ti. Te <a name="P4.0150"></a> mocayiṃsu. So muttamatteyeva maritvā patito. Atha ne ‘‘sabbepi tumhe evarūpā, attano gharāni gantvā saṃvidhātabbaṃ saṃvidahitvā puttadāre anusāsitvā sannāhaṃ mocethā’’ti āha. Te tathā katvā sabbe jīvitakkhayaṃ pattā.</p>
<p class="bodytext">Bandhulopi mallikaṃ sāvatthiṃ ānesi. Sā soḷasakkhattuṃ yamake putte vijāyi, sabbepi sūrā thāmasampannā ahesuṃ, sabbasippe nipphattiṃ pāpuṇiṃsu. Ekekassapi purisasahassaparivāro ahosi<a name="V4.0136"></a>. Pitarā saddhiṃ rājanivesanaṃ gacchantehi teheva rājaṅgaṇaṃ paripūri. Athekadivasaṃ vinicchaye kūṭaḍḍaparājitā manussā bandhulaṃ āgacchantaṃ disvā mahāravaṃ viravantā vinicchayaamaccānaṃ kūṭaḍḍakāraṇaṃ tassa ārocesuṃ. Sopi vinicchayaṃ gantvā taṃ aḍḍaṃ tīretvā sāmikameva sāmikaṃ, assāmikameva assāmikaṃ <a name="M4.0153"></a> akāsi. Mahājano mahāsaddena sādhukāraṃ pavattesi. Rājā ‘‘kimida’’nti pucchitvā tamatthaṃ sutvā tussitvā sabbepi te amacce hāretvā bandhulasseva vinicchayaṃ niyyādesi. So tato paṭṭhāya sammā vinicchini. Tato porāṇakavinicchayikā lañjaṃ alabhantā appalābhā hutvā ‘‘bandhulo rajjaṃ patthetī’’ti rājakule paribhindiṃsu. Rājā taṃ kathaṃ gahetvā cittaṃ niggahetuṃ nāsakkhi, ‘‘imasmiṃ idheva ghātiyamāne garahā me uppajjissatī’’ti puna cintetvā ‘‘payuttapurisehi paccantaṃ paharāpetvā te palāpetvā nivattakāle antarāmagge puttehi saddhiṃ māretuṃ vaṭṭatī’’ti bandhulaṃ pakkosāpetvā ‘‘paccanto kira kupito, tava puttehi saddhiṃ gantvā core gaṇhāhī’’ti pahiṇitvā ‘‘etthevassa dvattiṃsāya puttehi saddhiṃ sīsaṃ chinditvā āharathā’’ti tehi saddhiṃ aññepi samatthe mahāyodhe pesesi. Tasmiṃ paccantaṃ gacchanteyeva ‘‘senāpati kira āgacchatī’’ti sutvāva payuttakacorā palāyiṃsu. So taṃ padesaṃ āvāsāpetvā janapadaṃ saṇṭhapetvā nivatti.</p>
<p class="bodytext">Athassa nagarato avidūre ṭhāne te yodhā puttehi saddhiṃ sīsaṃ chindiṃsu. Taṃ divasaṃ mallikāya pañcahi bhikkhusatehi saddhiṃ dve aggasāvakā nimantitā honti. Athassā pubbaṇhasamaye ‘‘sāmikassa te saddhiṃ puttehi sīsaṃ chindiṃsū’’ti paṇṇaṃ āharitvā adaṃsu. Sā taṃ pavattiṃ ñatvā <a name="P4.0151"></a> kassaci kiñci avatvā paṇṇaṃ ucchaṅge katvā bhikkhusaṅghameva parivisi. Athassā paricārikā bhikkhūnaṃ bhattaṃ datvā sappicāṭiṃ āharantiyo therānaṃ purato cāṭiṃ bhindiṃsu. Dhammasenāpati ‘‘upāsike, bhedanadhammaṃ bhinnaṃ, na cintetabba’’nti āha. Sā ucchaṅgato paṇṇaṃ nīharitvā ‘‘dvattiṃsaputtehi saddhiṃ pitu sīsaṃ chinnanti me imaṃ paṇṇaṃ āhariṃsu, ahaṃ idaṃ sutvāpi na cintemi, sappicāṭiyā bhinnāya kiṃ cintemi, bhante’’ti āha. Dhammasenāpati ‘‘animittamanaññāta’’ntiādīni (su. ni. 579) vatvā dhammaṃ desetvā uṭṭhāyāsanā vihāraṃ agamāsi. Sāpi dvattiṃsa suṇisāyo pakkosāpetvā ‘‘tumhākaṃ sāmikā attano purimakammaphalaṃ labhiṃsu, tumhe mā socittha mā paridevittha, rañño upari manopadosaṃ mā karitthā’’ti ovadi.</p>
<p class="bodytext">Rañño carapurisā taṃ kathaṃ sutvā tesaṃ niddosabhāvaṃ rañño kathayiṃsu. Rājā saṃvegappatto tassā nivesanaṃ gantvā mallikañca suṇisāyo <a name="M4.0154"></a> cassā khamāpetvā mallikāya varaṃ adāsi. Sā <a name="V4.0137"></a> ‘‘gahito me hotū’’ti vatvā tasmiṃ gate matakabhattaṃ datvā nhatvā rājānaṃ upasaṅkamitvā vanditvā ‘‘deva, tumhehi me varo dinno, mayhañca aññena attho natthi, dvattiṃsāya me suṇisānaṃ mama ca kulagharagamanaṃ anujānāthā’’ti āha. Rājā sampaṭicchi. Sā dvattiṃsāya suṇisānaṃ sakakulaṃ pesetvā sayaṃ kusināranagare attano kulagharaṃ agamāsi. Rājā bandhulasenāpatino bhāgineyyassa dīghakārāyanassa nāma senāpatiṭṭhānaṃ adāsi. So pana ‘‘mātulo me iminā mārito’’ti rañño otāraṃ gavesanto vicarati. Rājāpi nipparādhassa bandhulassa māritakālato paṭṭhāya vippaṭisārī cittassādaṃ na labhati, rajjasukhaṃ nānubhoti.</p>
<p class="bodytext">Tadā satthā sākiyānaṃ veḷuṃ nāma nigamaṃ upanissāya viharati. Rājā tattha gantvā ārāmato avidūre khandhāvāraṃ nivāsetvā ‘‘mahantena parivārena satthāraṃ vandissāmā’’ti vihāraṃ gantvā pañca rājakakudhabhaṇḍāni dīghakārāyanassa datvā ekakova gandhakuṭiṃ pāvisi. Sabbaṃ <span class="bld">dhammacetiyasutta</span>niyāmeneva (ma. ni. 2.364 ādayo) veditabbaṃ. Tasmiṃ gandhakuṭiṃ paviṭṭhe dīghakārāyano tāni pañca rājakakudhabhaṇḍāni gahetvā viṭaṭūbhaṃ <a name="P4.0152"></a> rājānaṃ katvā rañño ekaṃ assaṃ ekañca upaṭṭhānakārikaṃ mātugāmaṃ nivattetvā sāvatthiṃ agamāsi. Rājā satthārā saddhiṃ piyakathaṃ kathetvā nikkhanto senaṃ adisvā taṃ mātugāmaṃ pucchitvā taṃ pavattiṃ sutvā ‘‘ahaṃ bhāgineyyaṃ ajātasattuṃ ādāya āgantvā viṭaṭūbhaṃ gahessāmī’’ti rājagahanagaraṃ gacchanto vikāle dvāresu pihitesu nagaraṃ pavisitumasakkonto ekissāya sālāya nipajjitvā vātātapena kilanto rattibhāge tattheva kālamakāsi. Vibhātāya rattiyā ‘‘deva kosalanarinda, idāni anāthosi jāto’’ti vilapantiyā tassā itthiyā saddaṃ sutvā rañño ārocesuṃ. So mātulassa mahantena sakkārena sarīrakiccaṃ kāresi.</p>
<p class="bodytext">Viṭaṭūbhopi rajjaṃ labhitvā taṃ veraṃ saritvā ‘‘sabbepi sākiye māressāmī’’ti mahatiyā senāya nikkhami. Taṃ divasaṃ satthā paccūsasamaye lokaṃ volokento ñātisaṅghassa vināsaṃ disvā ‘‘ñātisaṅgahaṃ kātuṃ vaṭṭatī’’ti cintetvā pubbaṇhasamaye piṇḍāya caritvā <a name="M4.0155"></a> piṇḍapātapaṭikkanto gandhakuṭiyaṃ sīhaseyyaṃ kappetvā sāyanhasamaye ākāsena gantvā kapilavatthusāmante ekasmiṃ kabaracchāye rukkhamūle nisīdi. Tato avidūre viṭaṭūbhassa rajjasīmāya anto sandacchāyo nigrodharukkho atthi, viṭaṭūbho satthāraṃ disvā upasaṅkamitvā vanditvā ‘‘bhante, kiṃkāraṇā evarūpāya uṇhavelāya imasmiṃ kabaracchāye rukkhamūle nisīdatha, etasmiṃ sandacchāye nigrodharukkhamūle nisīdatha, bhante’’ti vatvā ‘‘hotu, mahārāja, ñātakānaṃ chāyā <a name="V4.0138"></a> nāma sītalā’’ti vutte ‘‘ñātakānaṃ rakkhaṇatthāya satthā āgato bhavissatī’’ti cintetvā satthāraṃ vanditvā sāvatthimeva paccāgami. Satthāpi uppatitvā jetavanameva gato.</p>
<p class="bodytext">Rājā sākiyānaṃ dosaṃ saritvā dutiyaṃ nikkhamitvā tatheva satthāraṃ passitvā puna nivattitvā tatiyavāre nikkhamitvā tattheva satthāraṃ passitvā nivatti. Catutthavāre pana tasmiṃ nikkhante satthā sākiyānaṃ pubbakammaṃ oloketvā tesaṃ nadiyaṃ visapakkhipanapāpakammassa appaṭibāhirabhāvaṃ ñatvā catutthavāre na agamāsi. Viṭaṭūbharājā khīrapāyake dārake ādiṃ katvā sabbe sākiye ghātetvā galalohitena nisinnaphalakaṃ dhovitvā paccāgami. Satthari tatiyavāre gamanato paccāgantvā punadivase piṇḍāya caritvā <a name="P4.0153"></a> niṭṭhāpitabhattakicce gandhakuṭiyaṃ pavisante disāhi sannipatitā bhikkhū dhammasabhāyaṃ nisīditvā ‘‘āvuso, satthā attānaṃ dassetvā rājānaṃ nivattāpetvā ñātake maraṇabhayā mocesi, evaṃ ñātakānaṃ atthacaro satthā’’ti bhagavato guṇakathaṃ kathayiṃsu. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva tathāgato ñātakānaṃ atthaṃ carati, pubbepi cariyevā’’ti vatvā atītaṃ āhari.</p>
<p class="bodytext">Atīte bārāṇasiyaṃ brahmadatto nāma rājā dasa rājadhamme akopetvā dhammena rajjaṃ kārento ekadivasaṃ cintesi ‘‘jambudīpatale rājāno bahuthambhesu pāsādesu vasanti, tasmā bahūhi thambhehi pāsādakaraṇaṃ nāma anacchariyaṃ, yaṃnūnāhaṃ ekathambhakaṃ pāsādaṃ kāreyyaṃ, evaṃ sabbarājūnaṃ aggarājā bhavissāmī’’ti. So vaḍḍhakī pakkosāpetvā ‘‘mayhaṃ sobhaggappattaṃ ekathambhakaṃ pāsādaṃ karothā’’ti āha. Te ‘‘sādhū’’ti <a name="M4.0156"></a> sampaṭicchitvā araññaṃ pavisitvā ujū mahante ekathambhakapāsādārahe bahū rukkhe disvā ‘‘ime rukkhā santi, maggo pana visamo, na sakkā otāretuṃ, rañño ācikkhissāmā’’ti cintetvā tathā akaṃsu. Rājā ‘‘kenaci upāyena saṇikaṃ otārethā’’ti vatvā ‘‘deva, yena kenaci upāyena na sakkā’’ti vutte ‘‘tena hi mama uyyāne ekaṃ rukkhaṃ upadhārethā’’ti āha. Vaḍḍhakī uyyānaṃ gantvā ekaṃ sujātaṃ ujukaṃ gāmanigamapūjitaṃ rājakulatopi laddhabalikammaṃ maṅgalasālarukkhaṃ disvā rañño santikaṃ gantvā tamatthaṃ ārocesuṃ. Rājā ‘‘uyyāne rukkho nāma mama paṭibaddho, gacchatha bho taṃ chindathā’’ti āha. Te ‘‘sādhū’’ti sampaṭicchitvā gandhamālādihatthā uyyānaṃ gantvā rukkhe gandhapañcaṅgulikaṃ datvā suttena parikkhipitvā pupphakaṇṇikaṃ bandhitvā dīpaṃ jāletvā balikammaṃ katvā ‘‘ito <a name="P4.0154"></a> sattame divase āgantvā rukkhaṃ chindissāma, rājā chindāpeti, imasmiṃ rukkhe nibbattadevatā aññattha gacchatu, amhākaṃ doso natthī’’ti sāvesuṃ.</p>
<p class="bodytext">Atha <a name="V4.0139"></a> tasmiṃ nibbatto devaputto taṃ vacanaṃ sutvā ‘‘nissaṃsayaṃ ime vaḍḍhakī imaṃ rukkhaṃ chindissanti, vimānaṃ me nassissati, vimānapariyantikameva kho pana mayhaṃ jīvitaṃ, imañca rakkhaṃ parivāretvā ṭhitesu taruṇasālarukkhesu nibbattānaṃ mama ñātidevatānampi bahūni vimānāni nassissanti. Vimānapariyantikameva mama ñātīnaṃ devatānampi jīvitaṃ, na kho pana maṃ tathā attano vināso bādhati, yathā ñātīnaṃ, tasmā nesaṃ mayā jīvitaṃ dātuṃ vaṭṭatī’’ti cintetvā aḍḍharattasamaye dibbālaṅkārapaṭimaṇḍito rañño sirigabbhaṃ pavisitvā sakalagabbhaṃ ekobhāsaṃ katvā ussisakapasse rodamāno aṭṭhāsi. Rājā taṃ disvā bhītatasito tena saddhiṃ sallapanto paṭhamaṃ gāthamāha –</p>
<p class="hangnum"><a name="para13"></a><span class="paranum">13</span>.</p>
<p class="gatha1"> ‘‘Kā tvaṃ suddhehi vatthehi, aghe vehāyasaṃ ṭhitā;</p>
<p class="gathalast">Kena tyāssūni vattanti, kuto taṃ bhayamāgata’’nti.</p>
<p class="bodytext">Tattha <span class="bld">kā tva</span>nti nāgayakkhasupaṇṇasakkādīsu kā nāma tvanti pucchati. <span class="bld">Vatthehī</span>ti vacanamattamevetaṃ, sabbepi pana dibbālaṅkāre sandhāyevamāha. <span class="bld">Aghe</span>ti appaṭighe ākāse. <span class="bld">Vehāyasa</span>nti tasseva vevacanaṃ. <span class="bld">Kena tyāssūni vattantī</span>ti kena kāraṇena tava assūni vattanti. <span class="bld">Kuto</span>ti ñātiviyogadhanavināsādīnaṃ kiṃ nissāya taṃ bhayamāgatanti pucchati.</p>
<p class="bodytext">Tato <a name="M4.0157"></a> devarājā dve gāthā abhāsi –</p>
<p class="hangnum"><a name="para14"></a><span class="paranum">14</span>.</p>
<p class="gatha1"> ‘‘Taveva deva vijite, bhaddasāloti maṃ vidū;</p>
<p class="gathalast">Saṭṭhi vassasahassāni, tiṭṭhato pūjitassa me.</p>
<p class="hangnum"><a name="para15"></a><span class="paranum">15</span>.</p>
<p class="gatha1"> ‘‘Kārayantā nagarāni, agāre ca disampati;</p>
<p class="gathalast">Vividhe cāpi pāsāde, na maṃ te accamaññisuṃ;</p>
<p class="bodytext">Yatheva maṃ te pūjesuṃ, tatheva tvampi pūjayā’’ti.</p>
<p class="bodytext">Tattha <a name="P4.0155"></a> <span class="bld">tiṭṭhato</span>ti sakalabārāṇasinagarehi ceva gāmanigamehi ca tayā ca pūjitassa niccaṃ balikammañca sakkārañca labhantassa mayhaṃ imasmiṃ uyyāne tiṭṭhantassa ettako kālo gatoti dasseti. <span class="bld">Nagarānī</span>ti nagarapaṭisaṅkharaṇakammāni. <span class="bld">Agārecā</span>ti bhūmigehāni. <span class="bld">Disampatī</span>ti disānaṃ <a name="V4.0140"></a> pati, mahārāja. <span class="bld">Na maṃ te</span>ti te nagarapaṭisaṅkharaṇādīni karontā imasmiṃ nagare porāṇakarājāno maṃ nātimaññisuṃ nātikkamiṃsu na viheṭhayiṃsu, mama nivāsarukkhaṃ chinditvā attano kammaṃ na kariṃsu, mayhaṃ pana sakkārameva kariṃsūti avaca. <span class="bld">Yathevā</span>ti tasmā yatheva te porāṇakarājāno maṃ pūjayiṃsu, ekopi imaṃ rukkhaṃ na chindāpesi, tvañcāpi maṃ tatheva pūjaya, mā me rukkhaṃ chedayīti.</p>
<p class="bodytext">Tato rājā dve gāthā abhāsi –</p>
<p class="hangnum"><a name="para16"></a><span class="paranum">16</span>.</p>
<p class="gatha1"> ‘‘Taṃ ivāhaṃ na passāmi, thūlaṃ kāyena te dumaṃ;</p>
<p class="gathalast">Ārohapariṇāhena, abhirūposi jātiyā.</p>
<p class="hangnum"><a name="para17"></a><span class="paranum">17</span>.</p>
<p class="gatha1"> ‘‘Pāsādaṃ kārayissāmi, ekatthambhaṃ manoramaṃ;</p>
<p class="gathalast">Tattha taṃ upanessāmi, ciraṃ te yakkha jīvita’’nti.</p>
<p class="bodytext">Tattha <span class="bld">kāyenā</span>ti pamāṇena. Idaṃ vuttaṃ hoti – tava pamāṇena taṃ viya thūlaṃ mahantaṃ aññaṃ dumaṃ na passāmi, tvaññeva pana ārohapariṇāhena sujātasaṅkhātāya samasaṇṭhānaujubhāvappakārāya jātiyā ca abhirūpo sobhaggappatto ekathambhapāsādārahoti. <span class="bld">Pāsāda</span>nti tasmā taṃ chedāpetvā ahaṃ pāsādaṃ kārāpessāmeva. <span class="bld">Tattha ta</span>nti taṃ <a name="M4.0158"></a> panāhaṃ samma devarāja, tattha pāsāde upanessāmi, so tvaṃ mayā saddhiṃ ekato vasanto aggagandhamālādīni labhanto sakkārappatto sukhaṃ jīvissasi, nivāsaṭṭhānābhāvena me vināso bhavissatīti mā cintayi, ciraṃ te yakkha jīvitaṃ bhavissatīti.</p>
<p class="bodytext">Taṃ sutvā devarājā dve gāthā abhāsi –</p>
<p class="hangnum"><a name="para18"></a><span class="paranum">18</span>.</p>
<p class="gatha1"> ‘‘Evaṃ cittaṃ udapādi, sarīrena vinābhāvo;</p>
<p class="gathalast">Puthuso maṃ vikantitvā, khaṇḍaso avakantatha.</p>
<p class="hangnum"><a name="para19"></a><span class="paranum">19</span>.</p>
<p class="gatha1"> ‘‘Agge <a name="P4.0156"></a> ca chetvā majjhe ca, pacchā mūlamhi chindatha;</p>
<p class="gathalast">Evaṃ me chijjamānassa, na dukkhaṃ maraṇaṃ siyā’’ti.</p>
<p class="bodytext">Tattha <a name="V4.0141"></a> <span class="bld">evaṃ cittaṃ udapādī</span>ti yadi evaṃ cittaṃ tava uppannaṃ. <span class="bld">Sarīrena vinābhāvo</span>ti yadi te mama sarīrena bhaddasālarukkhena saddhiṃ mama vinābhāvo patthito. <span class="bld">Puthuso</span>ti bahudhā. <span class="bld">Vikantitvā</span>ti chinditvā. <span class="bld">Khaṇḍaso</span>ti khaṇḍākhaṇḍaṃ katvā avakantatha. <span class="bld">Agge cā</span>ti avakantantā pana paṭhamaṃ agge, tato majjhe chetvā sabbapacchā mūle chindatha. Evañhi me chijjamānassa na dukkhaṃ maraṇaṃ siyā, sukhaṃ nu khaṇḍaso bhaveyyāti yācati.</p>
<p class="bodytext">Tato rājā dve gāthā abhāsi –</p>
<p class="hangnum"><a name="para20"></a><span class="paranum">20</span>.</p>
<p class="gatha1"> ‘‘Hatthapādaṃ yathā chinde, kaṇṇanāsañca jīvato;</p>
<p class="gathalast">Tato pacchā siro chinde, taṃ dukkhaṃ maraṇaṃ siyā.</p>
<p class="hangnum"><a name="para21"></a><span class="paranum">21</span>.</p>
<p class="gatha1"> ‘‘Sukhaṃ nu khaṇḍaso chinnaṃ, bhaddasāla vanappati;</p>
<p class="gathalast">Kiṃhetu kiṃ upādāya, khaṇḍaso chinnamicchasī’’ti.</p>
<p class="bodytext">Tattha <span class="bld">hatthapāda</span>nti hatthe ca pāde ca. <span class="bld">Taṃ dukkha</span>nti evaṃ paṭipāṭiyā chijjantassa corassa taṃ maraṇaṃ dukkhaṃ siyā. <span class="bld">Sukhaṃ nū</span>ti samma bhaddasāla, vajjhappattā corā sukhena maritukāmā sīsacchedaṃ yācanti, na khaṇḍaso chedanaṃ, tvaṃ pana evaṃ yācasi, tena taṃ pucchāmi ‘‘sukhaṃ nu khaṇḍaso chinna’’nti. <span class="bld">Kiṃhetū</span>ti khaṇḍaso chinnaṃ nāma na sukhaṃ, kāraṇena panettha bhavitabbanti taṃ pucchanto evamāha.</p>
<p class="bodytext">Athassa <a name="M4.0159"></a> ācikkhanto bhaddasālo dve gāthā abhāsi –</p>
<p class="hangnum"><a name="para22"></a><span class="paranum">22</span>.</p>
<p class="gatha1"> ‘‘Yañca hetumupādāya, hetuṃ dhammūpasaṃhitaṃ;</p>
<p class="gathalast">Khaṇḍaso chinnamicchāmi, mahārāja suṇohi me.</p>
<p class="hangnum"><a name="para23"></a><span class="paranum">23</span>.</p>
<p class="gatha1"> ‘‘Ñātī me sukhasaṃvaddhā, mama passe nivātajā;</p>
<p class="gathalast">Tepihaṃ upahiṃseyya, paresaṃ asukhocita’’nti.</p>
<p class="bodytext">Tattha <a name="P4.0157"></a> <span class="bld">hetuṃ dhammūpasaṃhita</span>nti mahārāja, yaṃ hetusabhāvayuttameva, na hetupatirūpakaṃ, hetuṃ upādāya ārabbha sandhāyāhaṃ khaṇḍaso chinnamicchāmi, taṃ ohitasoto suṇohīti attho. <span class="bld">Ñātī</span> <a name="V4.0142"></a> <span class="bld">me</span>ti mama bhaddasālarukkhassa chāyāya sukhasaṃvaddhā mama passe taruṇasālarukkhesu nibbattā mayā katavātaparittāṇattā nivātajā mama ñātakā devasaṅghā atthi, te ahaṃ visālasākhaviṭapo mūle chinditvā patanto upahiṃseyyaṃ, saṃbhaggavimāne karonto vināseyyanti attho. <span class="bld">Paresaṃ asukhocita</span>nti evaṃ sante mayā tesaṃ paresaṃ ñātidevasaṅghānaṃ asukhaṃ dukkhaṃ ocitaṃ vaḍḍhitaṃ, na cāhaṃ tesaṃ dukkhakāmo, tasmā bhaddasālaṃ khaṇḍaso khaṇḍaso chindāpemīti ayametthādhippāyo.</p>
<p class="bodytext">Taṃ sutvā rājā ‘‘dhammiko vatāyaṃ, devaputto, attano vimānavināsatopi ñātīnaṃ vimānavināsaṃ na icchati, ñātīnaṃ atthacariyaṃ carati, abhayamassa dassāmī’’ti tussitvā osānagāthamāha –</p>
<p class="hangnum"><a name="para24"></a><span class="paranum">24</span>.</p>
<p class="gatha1"> ‘‘Ceteyyarūpaṃ cetesi, bhaddasāla vanappati;</p>
<p class="gathalast">Hitakāmosi ñātīnaṃ, abhayaṃ samma dammi te’’ti.</p>
<p class="bodytext">Tattha <span class="bld">ceteyyarūpaṃ cetesī</span>ti ñātīsu muducittatāya cintento cintetabbayuttakameva cintesi. Chedeyyarūpaṃ chedesītipi pāṭho. Tassattho – khaṇḍaso chinnamicchanto chedetabbayuttakameva chedesīti. <span class="bld">Abhaya</span>nti etasmiṃ te samma, guṇe pasīditvā abhayaṃ dadāmi, na me pāsādenattho, nāhaṃ taṃ chedāpessāmi, gaccha ñātisaṅghaparivuto sakkatagarukato sukhaṃ jīvāti āha.</p>
<p class="bodytext">Devarājā <a name="M4.0160"></a> rañño dhammaṃ desetvā agamāsi. Rājā tassovāde ṭhatvā dānādīni puññāni katvā saggapuraṃ pūresi.</p>
<p class="bodytext">Satthā imaṃ dhammadesanaṃ āharitvā ‘‘evaṃ, bhikkhave, pubbepi tathāgato ñātatthacariyaṃ acariyevā’’ti vatvā jātakaṃ samodhānesi – ‘‘tadā rājā ānando ahosi, taruṇasālesu nibbattadevatā buddhaparisā, bhaddasāladevarājā pana ahameva ahosi’’nti.</p>
<p class="centered">Bhaddasālajātakavaṇṇanā dutiyā.</p>
<p class="hangnum"> </p>
<p class="bodytext"> [466] 3. Samuddavāṇijajātakavaṇṇanā</p>
<p class="bodytext"><span class="bld">Kasanti</span> <a name="V4.0143"></a><a name="P4.0158"></a> <span class="bld">vapanti te janā</span>ti idaṃ satthā jetavane viharanto devadattassa pañca kulasatāni gahetvā niraye patitabhāvaṃ ārabbha kathesi. So hi aggasāvakesu parisaṃ gahetvā pakkantesu sokaṃ sandhāretuṃ asakkonto uṇhalohite mukhato nikkhante balavavedanāpīḷito tathāgatassa guṇaṃ anussaritvā ‘‘ahameva nava māse tathāgatassa anatthaṃ cintesiṃ, satthu pana mayi pāpacittaṃ nāma natthi, asītimahātherānampi mayi āghāto nāma natthi, mayā katakammena ahameva idāni anātho jāto, satthārāpimhi vissaṭṭho mahātherehipi ñātiseṭṭhena rāhulattherenapi sakyarājakulehipi, gantvā satthāraṃ khamāpessāmī’’ti parisāya saññaṃ datvā attānaṃ pañcakena gāhāpetvā rattiṃ rattiṃ gacchanto kosalaraṭṭhaṃ sampāpuṇi. Ānandatthero satthu ārocesi ‘‘devadatto kira, bhante, tumhākaṃ khamāpetuṃ āgacchatī’’ti. ‘‘Ānanda, devadatto mama dassanaṃ na labhissatī’’ti.</p>
<p class="bodytext">Atha tasmiṃ sāvatthinagaradvāraṃ sampatte puna thero ārocesi, bhagavāpi tatheva avaca. Tassa jetavane pokkharaṇiyā samīpaṃ āgatassa pāpaṃ matthakaṃ pāpuṇi, sarīre ḍāho uppajji, nhatvā pānīyaṃ pivitukāmo hutvā ‘‘mañcakato maṃ āvuso otāretha, pānīyaṃ pivissāmī’’ti āha. Tassa otāretvā bhūmiyaṃ ṭhapitamattassa cittassāde aladdheyeva mahāpathavī vivaramadāsi. Tāvadeva taṃ avīcito <a name="M4.0161"></a> aggijālā uṭṭhāya parikkhipitvā gaṇhi. So ‘‘pāpakammaṃ me matthakaṃ patta’’nti tathāgatassa guṇe anussaritvā –</p>
<p class="gatha1">‘‘Imehi aṭṭhīhi tamaggapuggalaṃ, devātidevaṃ naradammasārathiṃ;</p>
<p class="gathalast">Samantacakkhuṃ satapuññalakkhaṇaṃ, pāṇehi buddhaṃ saraṇaṃ upemī’’ti. (mi. pa. 4.1.3) –</p>
<p class="unindented">Imāya gāthāya saraṇe patiṭṭhahanto avīciparāyaṇo ahosi. Tassa pana pañca upaṭṭhākakulasatāni ahesuṃ. Tānipi tappakkhikāni hutvā dasabalaṃ akkositvā avīcimhiyeva nibbattiṃsu. Evaṃ so tāni pañca kulasatāni gaṇhitvā avīcimhi patiṭṭhito.</p>
<p class="bodytext">Athekadivasaṃ bhikkhū dhammasabhāyaṃ kathaṃ samuṭṭhāpesuṃ ‘‘āvuso, devadatto pāpo lābhasakkāragiddhatāya <a name="V4.0144"></a><a name="P4.0159"></a> sammāsambuddhe aṭṭhāne kopaṃ bandhitvā anāgatabhayamanoloketvā pañcahi kulasatehi saddhiṃ avīciparāyaṇo jāto’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na bhikkhave, idāneva devadatto lābhasakkāragiddho hutvā anāgatabhayaṃ na olokesi, pubbepi anāgatabhayaṃ anoloketvā paccuppannasukhagiddhena saddhiṃ parisāya mahāvināsaṃ patto’’ti vatvā atītaṃ āhari.</p>
<p class="bodytext">Atīte bārāṇasiyaṃ brahmadatte rajjaṃ kārente bārāṇasito avidūre kulasahassanivāso mahāvaḍḍhakīgāmo ahosi. Tattha vaḍḍhakī ‘‘tumhākaṃ mañcaṃ karissāma, pīṭhaṃ karissāma, gehaṃ karissāmā’’ti vatvā manussānaṃ hatthato bahuṃ iṇaṃ gahetvā kiñci kātuṃ na sakkhiṃsu. Manussā diṭṭhadiṭṭhe vaḍḍhakī codenti palibuddhanti. Te iṇāyikehi upaddutā sukhaṃ vasituṃ asakkontā ‘‘videsaṃ gantvā yattha katthaci vasissāmā’’ti araññaṃ pavisitvā rukkhe chinditvā mahatiṃ nāvaṃ bandhitvā nadiṃ otāretvā āharitvā gāmato gāvutaḍḍhayojanamatte ṭhāne ṭhapetvā aḍḍharattasamaye gāmaṃ āgantvā puttadāramādāya nāvaṭṭhānaṃ gantvā nāvaṃ <a name="M4.0162"></a> āruyha anukkamena mahāsamuddaṃ pavisitvā vātavegena vicarantā samuddamajjhe ekaṃ dīpakaṃ pāpuṇiṃsu. Tasmiṃ pana dīpake sayaṃjātasāliucchukadaliambajambupanasatālanāḷikerādīni vividhaphalāni atthi, aññataro pabhinnanāvo puriso paṭhamataraṃ taṃ dīpakaṃ patvā sālibhattaṃ bhuñjamāno ucchuādīni khādamāno thūlasarīro naggo parūḷhakesamassu tasmiṃ dīpake paṭivasati.</p>
<p class="bodytext">Vaḍḍhakī cintayiṃsu ‘‘sace ayaṃ dīpako rakkhasapariggahito bhavissati, sabbepi amhe vināsaṃ pāpuṇissāma, pariggaṇhissāma tāva na’’nti. Atha sattaṭṭha purisā sūrā balavanto <a name="P4.0160"></a> sannaddhapañcāvudhā hutvā otaritvā dīpakaṃ pariggaṇhiṃsu. Tasmiṃ khaṇe so puriso bhuttapātarāso ucchurasaṃ pivitvā sukhappatto ramaṇīye padese rajatapaṭṭasadise vālukatale sītacchāyāya uttānako nipajjitvā ‘‘jambudīpavāsino kasantā vapantā evarūpaṃ sukhaṃ na labhanti, jambudīpato mayhaṃ ayameva dīpako vara’’nti gāyamāno udānaṃ udānesi. Atha satthā bhikkhū āmantetvā ‘‘so bhikkhave puriso imaṃ udānaṃ udānesī’’ti dassento paṭhamaṃ gāthamāha –</p>
<p class="hangnum"><a name="para25"></a><span class="paranum">25</span>.</p>
<p class="gatha1"> ‘‘Kasanti vapanti te janā, manujā kammaphalūpajīvino;</p>
<p class="gathalast">Nayimassa dīpakassa bhāgino, jambudīpā idameva no vara’’nti.</p>
<p class="bodytext">Tattha <a name="V4.0145"></a> <span class="bld">te janā</span>ti te jambudīpavāsino janā. <span class="bld">Kammaphalūpajīvino</span>ti nānākammānaṃ phalūpajīvino sattā.</p>
<p class="bodytext">Atha te dīpakaṃ pariggaṇhantā purisā tassa gītasaddaṃ sutvā ‘‘manussasaddo viya suyyati, jānissāma na’’nti saddānusārena gantvā taṃ purisaṃ disvā ‘‘yakkho bhavissatī’’ti bhītatasitā sare sannahiṃsu. Sopi te disvā attano vadhabhayena ‘‘nāhaṃ, sāmi, yakkho, purisomhi, jīvitaṃ me dethā’’ti yācanto ‘‘purisā nāma tumhādisā naggā na hontī’’ti vutte punappunaṃ yācitvā manussabhāvaṃ viññāpesi. Te taṃ purisaṃ upasaṅkamitvā sammodanīyaṃ kathaṃ sutvā tassa tattha āgataniyāmaṃ pucchiṃsu. Sopi sabbaṃ tesaṃ kathetvā ‘‘tumhe attano puññasampattiyā idhāgatā<a name="M4.0163"></a>, ayaṃ uttamadīpo, na ettha sahatthena kammaṃ katvā jīvanti, sayaṃjātasālīnañceva ucchuādīnañcettha anto natthīti anukkaṇṭhantā vasathā’’ti āha. Idha pana vasantānaṃ amhākaṃ añño paripantho <a name="P4.0161"></a> natthi, aññaṃ bhayaṃ ettha natthi, ayaṃ pana amanussapariggahito, amanussā tumhākaṃ uccārapassāvaṃ disvā kujjheyyuṃ, tasmā taṃ karontā vālukaṃ viyūhitvā vālukāya paṭicchādeyyātha, ettakaṃ idha bhayaṃ, aññaṃ natthi, niccaṃ appamattā bhaveyyāthāti. Te tattha vāsaṃ upagacchiṃsu. Tasmiṃ pana kulasahasse pañcannaṃ pañcannaṃ kulasatānaṃ jeṭṭhakā dve vaḍḍhakī ahesuṃ. Tesu eko bālo ahosi rasagiddho, eko paṇḍito rasesu anallīno.</p>
<p class="bodytext">Aparabhāge sabbepi te tattha sukhaṃ vasantā thūlasarīrā hutvā cintayiṃsu ‘‘ciraṃ pītā no surā, ucchurasena merayaṃ katvā pivissāmā’’ti. Te merayaṃ kāretvā pivitvā madavasena gāyantā naccantā kīḷantā pamattā tattha tattha uccārapassāvaṃ katvā appaṭicchādetvā dīpakaṃ jegucchaṃ paṭikūlaṃ kariṃsu. Devatā ‘‘ime amhākaṃ kīḷāmaṇḍalaṃ paṭikūlaṃ karontī’’ti kujjhitvā ‘‘mahāsamuddaṃ uttarāpetvā dīpakadhovanaṃ karissāmā’’ti mantetvā ‘‘ayaṃ kāḷapakkho, ajja amhākaṃ samāgamo ca bhinno, ito dāni pannarasame divase puṇṇamīuposathadivase candassuggamanavelāya samuddaṃ ubbattetvā sabbepime ghātessāmā’’ti divasaṃ ṭhapayiṃsu. Atha nesaṃ antare eko dhammiko devaputto ‘‘mā ime mama passantassa nassiṃsū’’ti anukampāya tesu sāyamāsaṃ bhuñjitvā gharadvāre sukhakathāya nisinnesu sabbālaṅkārapaṭimaṇḍito sakaladīpaṃ ekobhāsaṃ katvā uttarāya disāya ākāse ṭhatvā ‘‘ambho vaḍḍhakī, devatā tumhākaṃ kuddhā. Imasmiṃ ṭhāne mā vasittha, ito aḍḍhamāsaccayena hi devatā samuddaṃ ubbattetvā <a name="P4.0162"></a> sabbeva tumhe ghātessanti, ito nikkhamitvā palāyathā’’ti vatvā dutiyaṃ gāthamāha –</p>
<p class="hangnum"><a name="para26"></a><span class="paranum">26</span>.</p>
<p class="gatha1"> ‘‘Tipañcarattūpagatamhi <a name="V4.0146"></a> cande, vego mahā hehiti sāgarassa;</p>
<p class="gathalast">Uplavissaṃ dīpamimaṃ uḷāraṃ, mā vo vadhī gacchatha leṇamañña’’nti.</p>
<p class="bodytext">Tattha <a name="M4.0164"></a> <span class="bld">uplavissa</span>nti imaṃ dīpakaṃ uplavanto ajjhottharanto abhibhavissati. <span class="bld">Mā vo vadhī</span>ti so sāgaravego tumhe mā vadhi.</p>
<p class="bodytext">Iti so tesaṃ ovādaṃ datvā attano ṭhānameva gato. Tasmiṃ gate aparo sāhasiko kakkhaḷo devaputto ‘‘ime imassa vacanaṃ gahetvā palāyeyyuṃ, ahaṃ nesaṃ gamanaṃ nivāretvā sabbepime mahāvināsaṃ pāpessāmī’’ti cintetvā dibbālaṅkārapaṭimaṇḍito sakaladīpaṃ ekobhāsaṃ karonto āgantvā dakkhiṇāya disāya ākāse ṭhatvā ‘‘eko devaputto idhāgato, no’’ti pucchitvā ‘‘āgato’’ti vutte ‘‘so vo kiṃ kathesī’’ti vatvā ‘‘imaṃ nāma, sāmī’’ti vutte ‘‘so tumhākaṃ idha nivāsaṃ na icchati, dosena katheti, tumhe aññattha agantvā idheva vasathā’’ti vatvā dve gāthā abhāsi –</p>
<p class="hangnum"><a name="para27"></a><span class="paranum">27</span>.</p>
<p class="gatha1"> ‘‘Na jātuyaṃ sāgaravārivego, uplavissaṃ dīpamimaṃ uḷāraṃ;</p>
<p class="gathalast">Taṃ me nimittehi bahūhi diṭṭhaṃ, mā bhetha kiṃ socatha modathavho.</p>
<p class="hangnum"><a name="para28"></a><span class="paranum">28</span>.</p>
<p class="gatha1"> ‘‘Pahūtabhakkhaṃ bahuannapānaṃ, pattattha āvāsamimaṃ uḷāraṃ;</p>
<p class="gathalast">Na vo bhayaṃ paṭipassāmi kiñci, āputtaputtehi pamodathavho’’ti.</p>
<p class="bodytext">Tattha <a name="P4.0163"></a> <span class="bld">na jātuya</span>nti na jātu ayaṃ. <span class="bld">Mā bhethā</span>ti mā bhāyittha. <span class="bld">Modathavho</span>ti pamoditā pītisomanassajātā hotha. <span class="bld">Āputtaputtehī</span>ti yāva puttānampi puttehi pamodatha, natthi vo imasmiṃ ṭhāne bhayanti.</p>
<p class="bodytext">Evaṃ so imāhi dvīhi gāthāhi te assāsetvā pakkāmi. Tassa pakkantakāle dhammikadevaputtassa vacanaṃ anādiyanto bālavaḍḍhakī ‘‘suṇantu me, bhonto, vacana’’nti sesavaḍḍhakī āmantetvā pañcamaṃ gāthamāha –</p>
<p class="hangnum"><a name="para29"></a><span class="paranum">29</span>.</p>
<p class="gatha1"> ‘‘Yo <a name="M4.0165"></a> devoyaṃ dakkhiṇāyaṃ disāyaṃ, khemanti pakkosati tassa saccaṃ;</p>
<p class="gathalast">Na uttaro vedi bhayābhayassa, mā bhetha kiṃ socatha modathavho’’ti.</p>
<p class="bodytext">Tattha <a name="V4.0147"></a> <span class="bld">dakkhiṇāya</span>nti dakkhiṇāya, ayameva vā pāṭho.</p>
<p class="bodytext">Taṃ sutvā rasagiddhā pañcasatā vaḍḍhakī tassa bālassa vacanaṃ ādiyiṃsu. Itaro pana paṇḍitavaḍḍhakī tassa vacanaṃ anādiyanto te vaḍḍhakī āmantetvā catasso gāthā abhāsi –</p>
<p class="hangnum"><a name="para30"></a><span class="paranum">30</span>.</p>
<p class="gatha1"> ‘‘Yathā ime vippavadanti yakkhā, eko bhayaṃ saṃsati khemameko;</p>
<p class="gathalast">Tadiṅgha mayhaṃ vacanaṃ suṇātha, khippaṃ lahuṃ mā vinassimha sabbe.</p>
<p class="hangnum"><a name="para31"></a><span class="paranum">31</span>.</p>
<p class="gatha1"> ‘‘Sabbe samāgamma karoma nāvaṃ, doṇiṃ daḷhaṃ sabbayantūpapannaṃ;</p>
<p class="gatha2">Sace ayaṃ dakkhiṇo saccamāha, moghaṃ paṭikkosati uttaroyaṃ;</p>
<p class="gathalast">Sā ceva no hehiti āpadatthā, imañca dīpaṃ na pariccajema.</p>
<p class="hangnum"><a name="para32"></a><span class="paranum">32</span>.</p>
<p class="gatha1"> ‘‘Sace ca kho uttaro saccamāha, moghaṃ paṭikkosati dakkhiṇoyaṃ;</p>
<p class="gathalast">Tameva <a name="P4.0164"></a> nāvaṃ abhiruyha sabbe, evaṃ mayaṃ sotthi taremu pāraṃ.</p>
<p class="hangnum"><a name="para33"></a><span class="paranum">33</span>.</p>
<p class="gatha1"> ‘‘Na ve sugaṇhaṃ paṭhamena seṭṭhaṃ, kaniṭṭhamāpāthagataṃ gahetvā;</p>
<p class="gathalast">Yo cīdha tacchaṃ paviceyya gaṇhati, sa ve naro seṭṭhamupeti ṭhāna’’nti.</p>
<p class="bodytext">Tattha <a name="M4.0166"></a> <span class="bld">vippavadantī</span>ti aññamaññaṃ viruddhaṃ vadanti. <span class="bld">Lahu</span>nti purimassa atthadīpanaṃ. <span class="bld">Doṇi</span>nti gambhīraṃ mahānāvaṃ. <span class="bld">Sabbayantūpapanna</span>nti sabbehi phiyārittādīhi yantehi upapannaṃ. <span class="bld">Sā ceva no hehiti āpadatthā</span>ti sā ca no nāvā pacchāpi uppannāya āpadāya atthā bhavissati, imañca dīpaṃ na pariccajissāma. <span class="bld">Taremū</span>ti tarissāma. <span class="bld">Na ve sugaṇha</span>nti na ve sukhena gaṇhitabbaṃ. <span class="bld">Seṭṭha</span>nti uttamaṃ tathaṃ saccaṃ. <span class="bld">Kaniṭṭha</span>nti paṭhamavacanaṃ upādāya pacchimavacanaṃ kaniṭṭhaṃ nāma. Idhāpi ‘‘na ve sugaṇha’’nti anuvattateva. Idaṃ vuttaṃ hoti – ambho vaḍḍhakī, yena kenaci paṭhamena vuttavacanaṃ ‘‘idameva seṭṭhaṃ tathaṃ sacca’’nti sukhaṃ na gaṇhitabbameva, yathā ca taṃ, evaṃ kaniṭṭhaṃ gacchā vuttavacanampi ‘‘idameva tathaṃ sacca’’nti na gaṇhitabbaṃ. Yaṃ pana sotavisayaṃ āpāthagataṃ hoti, taṃ āpāthagataṃ gahetvā yo idha paṇḍitapuriso purimavacanañca pacchimavacanañca paviceyya vicinitvā tīretvā upaparikkhitvā tacchaṃ gaṇhāti, yaṃ tathaṃ saccaṃ sabhāvabhūtaṃ, tadeva paccakkhaṃ katvā gaṇhāti. <span class="bld">Sa ve naro seṭṭhamupeti ṭhāna</span>nti so uttamaṃ ṭhānaṃ upeti adhigacchati vindati labhatīti.</p>
<p class="bodytext">So <a name="V4.0148"></a> evañca pana vatvā āha – ‘‘ambho, mayaṃ dvinnampi devatānaṃ vacanaṃ karissāma, nāvaṃ tāva sajjeyyāma. Sace paṭhamassa vacanaṃ saccaṃ bhavissati, taṃ nāvaṃ abhiruhitvā palāyissāma, atha itarassa vacanaṃ saccaṃ bhavissati, nāvaṃ ekamante ṭhapetvā idheva vasissāmā’’ti. Evaṃ vutte bālavaḍḍhakī ‘‘ambho, tvaṃ udakapātiyaṃ <a name="P4.0165"></a> susumāraṃ passasi, atīva dīghaṃ passasi, paṭhamadevaputto amhesu dosavasena kathesi, pacchimo sineheneva, imaṃ evarūpaṃ varadīpaṃ pahāya kuhiṃ gamissāma, sace pana tvaṃ gantukāmo, tava parisaṃ gaṇhitvā nāvaṃ karohi, amhākaṃ nāvāya kiccaṃ natthī’’ti āha. Paṇḍito attano parisaṃ gahetvā nāvaṃ sajjetvā nāvāya sabbūpakaraṇāni āropetvā sapariso nāvāya aṭṭhāsi.</p>
<p class="bodytext">Tato puṇṇamadivase candassa uggamanavelāya samuddato ūmi uttaritvā jāṇukapamāṇā hutvā dīpakaṃ dhovitvā gatā. Paṇḍito samuddassa uttaraṇabhāvaṃ ñatvā nāvaṃ vissajjesi. Bālavaḍḍhakipakkhikāni pañca kulasatāni ‘‘samuddato ūmi dīpadhovanatthāya āgatā, ettakameva eta’’nti kathentā <a name="M4.0167"></a> nisīdiṃsu. Tato paṭipāṭiyā kaṭippamāṇā purisappamāṇā tālappamāṇā sattatālappamāṇā sāgaraūmi dīpakampi vuyhamānā āgañchi. Paṇḍito upāyakusalatāya rase alaggo sotthinā gato, bālavaḍḍhakī rasagiddhena anāgatabhayaṃ anolokento pañcahi kulasatehi saddhiṃ vināsaṃ patto.</p>
<p class="bodytext">Ito parā sānusāsanī tamatthaṃ dīpayamānā tisso abhisambuddhagāthā honti –</p>
<p class="hangnum"><a name="para34"></a><span class="paranum">34</span>.</p>
<p class="gatha1"> ‘‘Yathāpi te sāgaravārimajjhe, sakammunā sotthi vahiṃsu vāṇijā;</p>
<p class="gathalast">Anāgatatthaṃ paṭivijjhiyāna, appampi nācceti sa bhūripañño.</p>
<p class="hangnum"><a name="para35"></a><span class="paranum">35</span>.</p>
<p class="gatha1"> ‘‘Bālā ca mohena rasānugiddhā, anāgataṃ appaṭivijjhiyatthaṃ;</p>
<p class="gathalast">Paccuppanne sīdanti atthajāte, samuddamajjhe yathā te manussā.</p>
<p class="hangnum"><a name="para36"></a><span class="paranum">36</span>.</p>
<p class="gatha1"> ‘‘Anāgataṃ <a name="P4.0166"></a> paṭikayirātha kiccaṃ, ‘mā maṃ kiccaṃ kiccakāle byadhesi’;</p>
<p class="gathalast">Taṃ tādisaṃ paṭikatakiccakāriṃ, na taṃ kiccaṃ kiccakāle byadhetī’’ti.</p>
<p class="bodytext">Tattha <span class="bld">sakammunā</span>ti anāgatabhayaṃ disvā puretaraṃ katena attano kammena. <span class="bld">Sotthi vahiṃsū</span>ti khemena gamiṃsu. <span class="bld">Vāṇijā</span>ti samudde vicaraṇabhāvena vaḍḍhakī vuttā. <span class="bld">Paṭivijjhiyānā</span>ti evaṃ, bhikkhave<a name="V4.0149"></a>, paṭhamataraṃ kattabbaṃ anāgataṃ atthaṃ paṭivijjhitvā idhaloke bhūripañño kulaputto appamattakampi attano atthaṃ na acceti nātivattati, na hāpetīti attho. <span class="bld">Appaṭivijjhiyattha</span>nti appaṭivijjhitvā atthaṃ, paṭhamameva kattabbaṃ akatvāti attho. <span class="bld">Paccuppanne</span>ti yadā taṃ anāgataṃ atthajātaṃ uppajjati, tadā tasmiṃ paccuppanne <span class="bld">sīdanti,</span> atthe jāte attano patiṭṭhaṃ na labhanti, samudde te bālavaḍḍhakī manussā viya vināsaṃ pāpuṇanti.</p>
<p class="bodytext"><span class="bld">Anāgata</span>nti <a name="M4.0168"></a> bhikkhave, paṇḍitapuriso anāgataṃ paṭhamataraṃ kattabbakiccaṃ samparāyikaṃ vā diṭṭhadhammikaṃ vā <span class="bld">paṭikayirātha,</span> puretarameva kareyya. Kiṃkāraṇā? <span class="bld">Mā maṃ kiccaṃ kiccakāle byadhesi,</span> pure kattabbañhi pure akayiramānaṃ pacchā paccuppannabhāvappattaṃ attano kiccakāle kāyacittābādhena byadheti, taṃ maṃ mā byadhesīti paṭhamameva naṃ paṇḍito kareyya. <span class="bld">Taṃ tādisa</span>nti yathā paṇḍitaṃ purisaṃ. <span class="bld">Paṭikatakiccakāri</span>nti paṭikacceva kattabbakiccakārinaṃ. <span class="bld">Taṃ kiccaṃ kiccakāle</span>ti anāgataṃ kiccaṃ kayiramānaṃ pacchā paccuppannabhāvappattaṃ attano kiccakāle kāyacittābādhakāle tādisaṃ purimaṃ na byadheti na bādhati. Kasmā? Pureyeva katattāti.</p>
<p class="bodytext">Satthā imaṃ dhammadesanaṃ āharitvā ‘‘na, bhikkhave, idāneva, pubbepi devadatto paccuppannasukhe laggo anāgatabhayaṃ anoloketvā sapariso vināsaṃ patto’’ti vatvā jātakaṃ samodhānesi – ‘‘tadā bālavaḍḍhakī devadatto ahosi, dakkhiṇadisāya ṭhito adhammikadevaputto kokāliko, uttaradisāya ṭhito dhammikadevaputto sāriputto, paṇḍitavaḍḍhakī pana ahameva ahosi’’nti.</p>
<p class="centered">Samuddavāṇijajātakavaṇṇanā tatiyā.</p>
<p class="hangnum"> </p>
<p class="bodytext"> [467] 4. Kāmajātakavaṇṇanā</p>
<p class="bodytext"><span class="bld">Kāmaṃ</span> <a name="P4.0167"></a> <span class="bld">kāmayamānassā</span>ti idaṃ satthā jetavane viharanto aññataraṃ brāhmaṇaṃ ārabbha kathesi. Eko kira sāvatthivāsī brāhmaṇo aciravatītīre khettakaraṇatthāya araññaṃ koṭesi. Satthā tassa upanissayaṃ disvā sāvatthiṃ piṇḍāya pavisanto maggā okkamma tena saddhiṃ paṭisanthāraṃ katvā ‘‘kiṃ karosi brāhmaṇā’’ti vatvā ‘‘khettaṭṭhānaṃ koṭāpemi bho, gotamā’’ti vutte ‘‘sādhu, brāhmaṇa, kammaṃ karohī’’ti vatvā agamāsi. Eteneva upāyena chinnarukkhe hāretvā khettassa sodhanakāle kasanakāle kedārabandhanakāle vapanakāleti punappunaṃ gantvā tena saddhiṃ <a name="V4.0150"></a> paṭisanthāramakāsi. Vapanadivase pana so brāhmaṇo ‘‘ajja, bho gotama, mayhaṃ vappamaṅgalaṃ, ahaṃ imasmiṃ sasse nipphanne buddhappamukhassa bhikkhusaṅghassa <a name="M4.0169"></a> mahādānaṃ dassāmī’’ti āha. Satthā tuṇhībhāvena adhivāsetvā pakkāmi. Punekadivasaṃ brāhmaṇo sassaṃ olokento aṭṭhāsi. Satthāpi tattha gantvā ‘‘kiṃ karosi brāhmaṇā’’ti pucchitvā ‘‘sassaṃ olokemi bho gotamā’’ti vutte ‘‘sādhu brāhmaṇā’’ti vatvā pakkāmi. Tadā brāhmaṇo cintesi ‘‘samaṇo gotamo abhiṇhaṃ āgacchati, nissaṃsayaṃ bhattena atthiko, dassāmahaṃ tassa bhatta’’nti. Tassevaṃ cintetvā gehaṃ gatadivase satthāpi tattha agamāsi. Atha brāhmaṇassa ativiya vissāso ahosi. Aparabhāge pariṇate sasse ‘‘sve khettaṃ lāyissāmī’’ti sanniṭṭhānaṃ katvā nipanne brāhmaṇe aciravatiyā upari sabbarattiṃ karakavassaṃ vassi. Mahogho āgantvā ekanāḷimattampi anavasesaṃ katvā sabbaṃ sassaṃ samuddaṃ pavesesi. Brāhmaṇo oghamhi patite sassavināsaṃ oloketvā sakabhāvena saṇṭhātuṃ nāhosi, balavasokābhibhūto hatthena uraṃ paharitvā paridevamāno rodanto nipajji.</p>
<p class="bodytext">Satthā paccūsasamaye sokābhibhūtaṃ brāhmaṇaṃ disvā ‘‘brāhmaṇassāvassayo bhavissāmī’’ti punadivase sāvatthiyaṃ piṇḍāya caritvā piṇḍapātapaṭikkanto bhikkhū vihāraṃ pesetvā pacchāsamaṇena saddhiṃ tassa gehadvāraṃ agamāsi. Brāhmaṇo satthu āgatabhāvaṃ <a name="P4.0168"></a> sutvā ‘‘paṭisanthāratthāya me sahāyo āgato bhavissatī’’ti paṭiladdhassāso āsanaṃ paññapesi. Satthā pavisitvā paññattāsane nisīditvā ‘‘brāhmaṇa, kasmā tvaṃ dummanosi, kiṃ te aphāsuka’’nti pucchi. Bho gotama, aciravatītīre mayā rukkhacchedanato paṭṭhāya kataṃ kammaṃ tumhe jānātha, ahaṃ ‘‘imasmiṃ sasse nipphanne tumhākaṃ dānaṃ dassāmī’’ti vicarāmi, idāni me sabbaṃ taṃ sassaṃ mahogho samuddameva pavesesi, kiñci avasiṭṭhaṃ natthi, sakaṭasatamattaṃ dhaññaṃ vinaṭṭhaṃ, tena me mahāsoko uppannoti. ‘‘Kiṃ pana, brāhmaṇa, socantassa naṭṭhaṃ punāgacchatī’’ti. ‘‘No hetaṃ bho gotamā’’ti. ‘‘Evaṃ sante kasmā socasi, imesaṃ sattānaṃ dhanadhaññaṃ nāma uppajjanakāle uppajjati, nassanakāle nassati, kiñci saṅkhāragataṃ anassanadhammaṃ nāma natthi, mā cintayī’’ti. Iti naṃ satthā samassāsetvā tassa sappāyadhammaṃ desento <span class="bld">kāmasuttaṃ</span> (su. ni. 772 ādayo) kathesi. Suttapariyosāne <a name="M4.0170"></a> socanto brāhmaṇo sotāpattiphale patiṭṭhahi. Satthā taṃ nissokaṃ katvā uṭṭhāyāsanā vihāraṃ agamāsi. ‘‘Satthā asukaṃ nāma brāhmaṇaṃ sokasallasamappitaṃ nissokaṃ katvā sotāpattiphale patiṭṭhāpesī’’ti sakalanagaraṃ aññāsi. Bhikkhū dhammasabhāyaṃ kathaṃ samuṭṭhāpesuṃ ‘‘āvuso, dasabalo brāhmaṇena saddhiṃ mittaṃ katvā vissāsiko hutvā upāyeneva tassa sokasallasamappitassa dhammaṃ desetvā taṃ <a name="V4.0151"></a> nissokaṃ katvā sotāpattiphale patiṭṭhāpesī’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva, pubbepāhaṃ etaṃ nissokamakāsi’’nti vatvā atītaṃ āhari.</p>
<p class="bodytext">Atīte bārāṇasiyaṃ brahmadattassa rañño dve puttā ahesuṃ. So jeṭṭhakassa uparajjaṃ adāsi, kaniṭṭhassa senāpatiṭṭhānaṃ. Aparabhāge brahmadatte kālakate amaccā jeṭṭhakassa abhisekaṃ paṭṭhapesuṃ. So ‘‘na mayhaṃ rajjenattho, kaniṭṭhassa me dethā’’ti vatvā punappunaṃ yāciyamānopi paṭikkhipitvā kaniṭṭhassa abhiseke kate ‘‘na me issariyenattho’’ti uparajjādīnipi na icchi. ‘‘Tena hi sādūni bhojanāni bhuñjanto idheva vasāhī’’ti vuttepi ‘‘na me imasmiṃ nagare kiccaṃ atthī’’ti bārāṇasito <a name="P4.0169"></a> nikkhamitvā paccantaṃ gantvā ekaṃ seṭṭhikulaṃ nissāya sahatthena kammaṃ karonto vasi. Te aparabhāge tassa rājakumārabhāvaṃ ñatvā kammaṃ kātuṃ nādaṃsu, kumāraparihāreneva taṃ parihariṃsu. Aparabhāge rājakammikā khettappamāṇaggahaṇatthāya taṃ gāmaṃ agamaṃsu. Seṭṭhi rājakumāraṃ upasaṅkamitvā ‘‘sāmi, mayaṃ tumhe posema, kaniṭṭhabhātikassa paṇṇaṃ pesetvā amhākaṃ baliṃ hārethā’’ti āha. So ‘‘sādhū’’ti sampaṭicchitvā ‘‘ahaṃ asukaseṭṭhikulaṃ nāma upanissāya vasāmi, maṃ nissāya etesaṃ baliṃ vissajjehī’’ti paṇṇaṃ pesesi. Rājā ‘‘sādhū’’ti vatvā tathā kāresi.</p>
<p class="bodytext">Atha naṃ sakalagāmavāsinopi janapadavāsinopi upasaṅkamitvā ‘‘mayaṃ tumhākaññeva baliṃ dassāma, amhākampi suṅkaṃ vissajjāpehī’’ti āhaṃsu. So tesampi atthāya paṇṇaṃ pesetvā vissajjāpesi. Tato <a name="M4.0171"></a> paṭṭhāya te tasseva baliṃ adaṃsu. Athassa mahālābhasakkāro ahosi, tena saddhiññevassa taṇhāpi mahatī jātā. So aparabhāgepi sabbaṃ janapadaṃ yāci, upaḍḍharajjaṃ yāci, kaniṭṭhopi tassa adāsiyeva. So taṇhāya vaḍḍhamānāya upaḍḍharajjenapi asantuṭṭho ‘‘rajjaṃ gaṇhissāmī’’ti janapadaparivuto taṃ nagaraṃ gantvā bahinagare ṭhatvā ‘‘rajjaṃ vā me detu yuddhaṃ vā’’ti kaniṭṭhassa paṇṇaṃ pahiṇi. Kaniṭṭho cintesi ‘‘ayaṃ bālo pubbe rajjampi uparajjādīnipi paṭikkhipitvā idāni ‘yuddhena gaṇhāmī’ti vadati, sace kho panāhaṃ imaṃ yuddhena māressāmi, garahā me bhavissati, kiṃ me rajjenā’’ti. Athassa ‘‘alaṃ yuddhena, rajjaṃ gaṇhatū’’ti pesesi. So rajjaṃ gaṇhitvā kaniṭṭhassa uparajjaṃ datvā tato paṭṭhāya rajjaṃ kārento taṇhāvasiko hutvā ekena rajjena asantuṭṭho dve tīṇi rajjāni patthetvā <a name="P4.0170"></a> taṇhāya koṭiṃ nāddasa.</p>
<p class="bodytext">Tadā <a name="V4.0152"></a> sakko devarājā ‘‘ke nu kho loke mātāpitaro upaṭṭhahanti, ke dānādīni puññāni karonti, ke taṇhāvasikā’’ti olokento tassa taṇhāvasikabhāvaṃ ñatvā ‘‘ayaṃ bālo bārāṇasirajjenapi na tussati, ahaṃ sikkhāpessāmi na’’nti māṇavakavesena rājadvāre ṭhatvā ‘‘eko upāyakusalo māṇavo dvāre ṭhito’’ti ārocāpetvā ‘‘pavisatū’’ti vutte pavisitvā rājānaṃ jayāpetvā ‘‘kiṃkāraṇā āgatosī’’ti vutte ‘‘mahārāja tumhākaṃ kiñci vattabbaṃ atthi, raho paccāsīsāmī’’ti āha. Sakkānubhāvena tāvadeva manussā paṭikkamiṃsu. Atha naṃ māṇavo ‘‘ahaṃ, mahārāja, phītāni ākiṇṇamanussāni sampannabalavāhanāni tīṇi nagarāni passāmi, ahaṃ te attano ānubhāvena tesu rajjaṃ gahetvā dassāmi, papañcaṃ akatvā sīghaṃ gantuṃ vaṭṭatī’’ti āha. So taṇhāvasiko rājā ‘‘sādhū’’ti sampaṭicchitvā sakkānubhāvena ‘‘ko vā tvaṃ, kuto vā āgato, kiṃ vā te laddhuṃ vaṭṭatī’’ti na pucchi. Sopi ettakaṃ vatvā tāvatiṃsabhavanameva agamāsi.</p>
<p class="bodytext">Rājā amacce pakkosāpetvā ‘‘eko māṇavo ‘amhākaṃ tīṇi rajjāni gahetvā dassāmī’ti āha, taṃ pakkosatha, nagare bheriṃ carāpetvā <a name="M4.0172"></a> balakāyaṃ sannipātāpetha, papañcaṃ akatvā tīṇi rajjāni gaṇhissāmī’’ti vatvā ‘‘kiṃ pana te, mahārāja, tassa māṇavassa sakkāro vā kato, nivāsaṭṭhānaṃ vā pucchita’’nti vutte ‘‘neva sakkāraṃ akāsiṃ, na nivāsaṭṭhānaṃ pucchiṃ, gacchatha naṃ upadhārethā’’ti āha. Upadhārentā naṃ adisvā ‘‘mahārāja, sakalanagare māṇavaṃ na passāmā’’ti ārocesuṃ. Taṃ sutvā rājā domanassajāto ‘‘tīsu nagaresu rajjaṃ naṭṭhaṃ, mahantenamhi yasena parihīno, ‘neva me paribbayaṃ adāsi, na ca pucchi nivāsaṭṭhāna’nti mayhaṃ kujjhitvā māṇavo <a name="P4.0171"></a> anāgato bhavissatī’’ti punappunaṃ cintesi. Athassa taṇhāvasikassa sarīre ḍāho uppajji, sarīre pariḍayhante udaraṃ khobhetvā lohitapakkhandikā udapādi. Ekaṃ bhājanaṃ pavisati, ekaṃ nikkhamati, vejjā tikicchituṃ na sakkonti, rājā kilamati. Athassa byādhitabhāvo sakalanagare pākaṭo ahosi.</p>
<p class="bodytext">Tadā bodhisatto takkasilato sabbasippāni uggaṇhitvā bārāṇasinagare mātāpitūnaṃ santikaṃ āgato taṃ rañño pavattiṃ sutvā ‘‘ahaṃ tikicchissāmī’’ti rājadvāraṃ gantvā ‘‘eko kira taruṇamāṇavo tumhe tikicchituṃ āgato’’ti ārocāpesi. Rājā ‘‘mahantamahantā disāpāmokkhavejjāpi maṃ tikicchituṃ na sakkonti, kiṃ taruṇamāṇavo sakkhissati, paribbayaṃ datvā vissajjetha na’’nti āha. Taṃ sutvā māṇavo ‘‘mayhaṃ vejjakammena vetanaṃ natthi, ahaṃ tikicchāmi, kevalaṃ bhesajjamūlamattaṃ detū’’ti āha. Taṃ sutvā <a name="V4.0153"></a> rājā ‘‘sādhū’’ti pakkosāpesi. Māṇavo rājānaṃ vanditvā ‘‘mā bhāyi, mahārāja, ahaṃ te tikicchāmi, apica kho pana me rogassa samuṭṭhānaṃ ācikkhāhī’’ti āha. Rājā harāyamāno ‘‘kiṃ te samuṭṭhānena, bhesajjaṃ eva karohī’’ti āha. Mahārāja, vejjā nāma ‘‘ayaṃ byādhi imaṃ nissāya samuṭṭhito’’ti ñatvā anucchavikaṃ bhesajjaṃ karontīti. Rājā ‘‘sādhu tātā’’ti samuṭṭhānaṃ kathento ‘‘ekena māṇavena āgantvā tīsu nagaresu rajjaṃ gahetvā dassāmī’’tiādiṃ katvā sabbaṃ kathetvā ‘‘iti me tāta, taṇhaṃ nissāya byādhi uppanno, sace tikicchituṃ sakkosi, tikicchāhī’’ti āha. Kiṃ pana mahārāja, socanāya tāni nagarāni sakkā laddhunti? ‘‘Na sakkā tātā’’ti. ‘‘Evaṃ sante kasmā socasi, mahārāja, sabbameva hi saviññāṇakāviññāṇakavatthuṃ <a name="M4.0173"></a> attano kāyaṃ ādiṃ katvā pahāya gamanīyaṃ<a name="P4.0172"></a>, catūsu nagaresu rajjaṃ gahetvāpi tvaṃ ekappahāreneva na catasso bhattapātiyo bhuñjissasi, na catūsu sayanesu sayissasi, na cattāri vatthayugāni acchādessasi, taṇhāvasikena nāma bhavituṃ na vaṭṭati, ayañhi taṇhā nāma vaḍḍhamānā catūhi apāyehi muccituṃ na detīti.</p>
<p class="bodytext">Iti naṃ mahāsatto ovaditvā athassa dhammaṃ desento imā gāthā abhāsi –</p>
<p class="hangnum"><a name="para37"></a><span class="paranum">37</span>.</p>
<p class="gatha1"> ‘‘Kāmaṃ kāmayamānassa, tassa ce taṃ samijjhati;</p>
<p class="gathalast">Addhā pītimano hoti, laddhā macco yadicchati.</p>
<p class="hangnum"><a name="para38"></a><span class="paranum">38</span>.</p>
<p class="gatha1"> ‘‘Kāmaṃ kāmayamānassa, tassa ce taṃ samijjhati;</p>
<p class="gathalast">Tato naṃ aparaṃ kāme, ghamme taṇhaṃva vindati.</p>
<p class="hangnum"><a name="para39"></a><span class="paranum">39</span>.</p>
<p class="gatha1"> ‘‘Gavaṃva siṅgino siṅgaṃ, vaḍḍhamānassa vaḍḍhati;</p>
<p class="gatha2">Evaṃ mandassa posassa, bālassa avijānato;</p>
<p class="gathalast">Bhiyyo taṇhā pipāsā ca, vaḍḍhamānassa vaḍḍhati.</p>
<p class="hangnum"><a name="para40"></a><span class="paranum">40</span>.</p>
<p class="gatha1"> ‘‘Pathabyā sāliyavakaṃ, gavāssaṃ dāsaporisaṃ;</p>
<p class="gathalast">Datvā ca nālamekassa, iti vidvā samaṃ care.</p>
<p class="hangnum"><a name="para41"></a><span class="paranum">41</span>.</p>
<p class="gatha1"> ‘‘Rājā pasayha pathaviṃ vijitvā, sasāgarantaṃ mahimāvasanto;</p>
<p class="gathalast">Oraṃ samuddassa atittarūpo, pāraṃ samuddassapi patthayetha.</p>
<p class="hangnum"><a name="para42"></a><span class="paranum">42</span>.</p>
<p class="gatha1"> ‘‘Yāva <a name="V4.0154"></a> anussaraṃ kāme, manasā titti nājjhagā;</p>
<p class="gathalast">Tato nivattā paṭikkamma disvā, te ve sutittā ye paññāya tittā.</p>
<p class="hangnum"><a name="para43"></a><span class="paranum">43</span>.</p>
<p class="gatha1"> ‘‘Paññāya tittinaṃ seṭṭhaṃ, na so kāmehi tappati;</p>
<p class="gathalast">Paññāya tittaṃ purisaṃ, taṇhā na kurute vasaṃ.</p>
<p class="hangnum"><a name="para44"></a><span class="paranum">44</span>.</p>
<p class="gatha1"> ‘‘Apacinetheva <a name="M4.0174"></a> kāmānaṃ, appicchassa alolupo;</p>
<p class="gathalast">Samuddamatto puriso, na so kāmehi tappati.</p>
<p class="hangnum"><a name="para45"></a><span class="paranum">45</span>.</p>
<p class="gatha1"> ‘‘Rathakārova cammassa, parikantaṃ upāhanaṃ;</p>
<p class="gatha2">Yaṃ <a name="P4.0173"></a> yaṃ cajati kāmānaṃ, taṃ taṃ sampajjate sukhaṃ;</p>
<p class="gathalast">Sabbañce sukhamiccheyya, sabbe kāme pariccaje’’ti.</p>
<p class="bodytext">Tattha <span class="bld">kāma</span>nti vatthukāmampi kilesakāmampi. <span class="bld">Kāmayamānassā</span>ti patthayamānassa. <span class="bld">Tassa ce taṃ samijjhatī</span>ti tassa puggalassa taṃ kāmitavatthu samijjhati ce, nipphajjati ceti attho. <span class="bld">Tato naṃ aparaṃ kāme</span>ti ettha <span class="bld">na</span>nti nipātamattaṃ. <span class="bld">Apara</span>nti parabhāgadīpanaṃ. <span class="bld">Kāme</span>ti upayogabahuvacanaṃ. Idaṃ vuttaṃ hoti – sace kāmaṃ kāmayamānassa taṃ kāmitavatthu samijjhati, tasmiṃ samiddhe tato paraṃ so puggalo kāmayamāno yathā nāma <span class="bld">ghamme</span> gimhakāle vātātapena kilanto <span class="bld">taṇhaṃ vindati,</span> pānīyapipāsaṃ paṭilabhati, evaṃ bhiyyo kāmataṇhāsaṅkhāte kāme vindati paṭilabhati, rūpataṇhādikā taṇhā cassa vaḍḍhatiyevāti. <span class="bld">Gavaṃvā</span>ti gorūpassa viya. <span class="bld">Siṅgino</span>ti matthakaṃ padāletvā uṭṭhitasiṅgassa. <span class="bld">Mandassā</span>ti mandapaññassa. <span class="bld">Bālassā</span>ti bāladhamme yuttassa. Idaṃ vuttaṃ hoti – yathā vacchakassa vaḍḍhantassa sarīreneva saddhiṃ siṅgaṃ vaḍḍhati, evaṃ andhabālassapi appattakāmataṇhā ca pattakāmapipāsā ca aparāparaṃ vaḍḍhatīti.</p>
<p class="bodytext"><span class="bld">Sāliyavaka</span>nti sālikhettayavakhettaṃ. Etena sāliyavādikaṃ sabbaṃ dhaññaṃ dasseti, dutiyapadena sabbaṃ dvipadacatuppadaṃ dasseti. Paṭhamapadena vā sabbaṃ aviññāṇakaṃ, itarena saviññāṇakaṃ. <span class="bld">Datvā cā</span>ti datvāpi. Idaṃ vuttaṃ hoti – tiṭṭhantu tīṇi rajjāni, sace so māṇavo aññaṃ vā sakalampi pathaviṃ saviññāṇakāviññāṇakaratanapūraṃ kassaci datvā gaccheyya, idampi ettakaṃ vatthu ekasseva apariyantaṃ, evaṃ duppūrā esā taṇhā nāma. <span class="bld">Iti vidvā samaṃ care</span>ti evaṃ jānanto puriso taṇhāvasiko ahutvā kāyasamācārādīni pūrento careyya.</p>
<p class="bodytext"><span class="bld">Ora</span>nti <a name="V4.0155"></a><a name="M4.0175"></a> orimakoṭṭhāsaṃ patvā tena atittarūpo puna samuddapārampi patthayetha. Evaṃ taṇhāvasikasattā nāma duppūrāti dasseti. <span class="bld">Yāvā</span>ti aniyāmitaparicchedo. <span class="bld">Anussara</span>nti anussaranto. <span class="bld">Nājjhagā</span>ti na vindati. Idaṃ vuttaṃ hoti – mahārāja, puriso apariyantepi kāme <a name="P4.0174"></a> manasā anussaranto tittiṃ na vindati, pattukāmova hoti, evaṃ kāmesu sattānaṃ taṇhā vaḍḍhateva. <span class="bld">Tato nivattā</span>ti tato pana vatthukāmakilesakāmato cittena nivattitvā kāyena paṭikkamma ñāṇena ādīnavaṃ disvā ye paññāya tittā paripuṇṇā, te tittā nāma.</p>
<p class="bodytext"><span class="bld">Paññāya tittinaṃ seṭṭha</span>nti paññāya tittīnaṃ ayaṃ paripuṇṇaseṭṭho, ayameva vā pāṭho. <span class="bld">Na so kāmehi tappatī</span>ti ‘‘na hī’’tipi pāṭho. Yasmā paññāya titto puriso kāmehi na pariḍayhatīti attho. <span class="bld">Na kurute vasa</span>nti tādisañhi purisaṃ taṇhā vase vattetuṃ na sakkoti, sveva pana taṇhāya ādīnavaṃ disvā sarabhaṅgamāṇavo viya ca aḍḍhamāsakarājā viya ca taṇhāvase na pavattatīti attho. <span class="bld">Apacinethevā</span>ti viddhaṃsetheva. <span class="bld">Samuddamatto</span>ti mahatiyā paññāya samannāgatattā samuddappamāṇo. So mahantena aggināpi samuddo viya kilesakāmehi na tappati na ḍayhati.</p>
<p class="bodytext"><span class="bld">Rathakāro</span>ti cammakāro. <span class="bld">Parikanta</span>nti parikantanto. Idaṃ vuttaṃ hoti – yathā cammakāro upāhanaṃ parikantanto yaṃ yaṃ cammassa agayhūpagaṭṭhānaṃ hoti, taṃ taṃ cajitvā upāhanaṃ katvā upāhanamūlaṃ labhitvā sukhito hoti, evameva paṇḍito cammakārasatthasadisāya paññāya kantanto yaṃ yaṃ odhiṃ kāmānaṃ cajati, tena tenassa kāmodhinā rahitaṃ taṃ taṃ kāyakammaṃ vacīkammaṃ manokammañca sukhaṃ sampajjati vigatadarathaṃ, sace pana sabbampi kāyakammādisukhaṃ vigatapariḷāhameva iccheyya, kasiṇaṃ bhāvetvā jhānaṃ nibbattetvā sabbe kāme pariccajeti.</p>
<p class="bodytext">Bodhisattassa pana imaṃ gāthaṃ kathentassa rañño setacchattaṃ ārammaṇaṃ katvā odātakasiṇajjhānaṃ udapādi, rājāpi arogo ahosi. So tuṭṭho sayanā vuṭṭhahitvā ‘‘ettakā vejjā maṃ tikicchituṃ nāsakkhiṃsu, <a name="M4.0176"></a> paṇḍitamāṇavo pana attano ñāṇosadhena maṃ nirogaṃ akāsī’’ti tena saddhiṃ sallapanto dasamaṃ gāthamāha –</p>
<p class="hangnum"><a name="para46"></a><span class="paranum">46</span>.</p>
<p class="gatha1"> ‘‘Aṭṭha <a name="P4.0175"></a> te bhāsitā gāthā, sabbā honti sahassiyā;</p>
<p class="gathalast">Paṭigaṇha mahābrahme, sādhetaṃ tava bhāsita’’nti.</p>
<p class="bodytext">Tattha <a name="V4.0156"></a> <span class="bld">aṭṭhā</span>ti dutiyagāthaṃ ādiṃ katvā kāmādīnavasaṃyuttā aṭṭha. <span class="bld">Sahassiyā</span>ti sahassārahā. <span class="bld">Paṭigaṇhā</span>ti aṭṭha sahassāni gaṇha. <span class="bld">Sādhetaṃ tava bhāsita</span>nti sādhu etaṃ tava vacanaṃ.</p>
<p class="bodytext">Taṃ sutvā mahāsatto ekādasamaṃ gāthamāha –</p>
<p class="hangnum"><a name="para47"></a><span class="paranum">47</span>.</p>
<p class="gatha1"> ‘‘Na me attho sahassehi, satehi nahutehi vā;</p>
<p class="gathalast">Pacchimaṃ bhāsato gāthaṃ, kāme me na rato mano’’ti.</p>
<p class="bodytext">Tattha <span class="bld">pacchima</span>nti ‘‘rathakārova cammassā’’ti gāthaṃ. <span class="bld">Kāme me na rato mano</span>ti imaṃ gāthaṃ bhāsamānasseva mama vatthukāmepi kilesakāmepi mano nābhiramāmi. Ahañhi imaṃ gāthaṃ bhāsamāno attanova dhammadesanāya jhānaṃ nibbattesiṃ, mahārājāti.</p>
<p class="bodytext">Rājā bhiyyosomattāya tussitvā mahāsattaṃ vaṇṇento osānagāthamāha –</p>
<p class="hangnum"><a name="para48"></a><span class="paranum">48</span>.</p>
<p class="gatha1"> ‘‘Bhadrako vatāyaṃ māṇavako, sabbalokavidū muni;</p>
<p class="gathalast">Yo imaṃ taṇhaṃ dukkhajananiṃ, parijānāti paṇḍito’’ti.</p>
<p class="bodytext">Tattha <span class="bld">dukkhajanani</span>nti sakalavaṭṭadukkhajananiṃ. <span class="bld">Parijānātī</span>ti parijāni paricchindi, luñcitvā nīharīti bodhisattaṃ vaṇṇento evamāha.</p>
<p class="bodytext">Bodhisattopi ‘‘mahārāja, appamatto hutvā dhammaṃ carā’’ti rājānaṃ ovaditvā ākāsena himavantaṃ gantvā isipabbajjaṃ pabbajitvā yāvatāyukaṃ ṭhatvā brahmavihāre bhāvetvā aparihīnajjhāno hutvā brahmalokūpago ahosi.</p>
<p class="bodytext">Satthā <a name="M4.0177"></a> imaṃ dhammadesanaṃ āharitvā ‘‘evaṃ, bhikkhave, pubbepāhaṃ etaṃ brāhmaṇaṃ nissokamakāsi’’nti vatvā jātakaṃ samodhānesi – ‘‘tadā rājā esa brāhmaṇo ahosi, paṇḍitamāṇavo pana ahameva ahosi’’nti.</p>
<p class="centered">Kāmajātakavaṇṇanā catutthā.</p>
<p class="hangnum"> </p>
<p class="bodytext"> [468] 5. Janasandhajātakavaṇṇanā</p>
<p class="bodytext"><span class="bld">Dasa</span> <a name="V4.0157"></a><a name="P4.0176"></a> <span class="bld">khalū</span>ti idaṃ satthā jetavane viharanto kosalarañño ovādatthāya kathesi. Ekasmiñhi kāle rājā issariyamadamatto kilesasukhanissito vinicchayampi na paṭṭhapesi, buddhupaṭṭhānampi pamajji. So ekadivase dasabalaṃ anussaritvā ‘‘satthāraṃ vandissāmī’’ti bhuttapātarāso rathavaramāruyha vihāraṃ gantvā satthāraṃ vanditvā nisīdi. Atha naṃ satthā ‘‘kiṃ mahārāja ciraṃ na paññāyasī’’ti vatvā ‘‘bahukiccatāya no bhante buddhupaṭṭhānassa okāso na jāto’’ti vutte ‘‘mahārāja, mādise nāma ovādadāyake sabbaññubuddhe dhuravihāre viharante ayuttaṃ tava pamajjituṃ, raññā nāma rājakiccesu appamattena bhavitabbaṃ, raṭṭhavāsīnaṃ mātāpitusamena agatigamanaṃ pahāya dasa rājadhamme akopentena rajjaṃ kāretuṃ vaṭṭati, rañño hi dhammikabhāve sati parisāpissa dhammikā honti, anacchariyaṃ kho panetaṃ, yaṃ mayi anusāsante tvaṃ dhammena rajjaṃ kāreyyāsi, porāṇakapaṇḍitā anusāsakaācariye avijjamānepi attano matiyāva tividhasucaritadhamme patiṭṭhāya mahājanassa dhammaṃ desetvā saggapathaṃ pūrayamānā agamaṃsū’’ti vatvā tena yācito atītaṃ āhari.</p>
<p class="bodytext">Atīte bārāṇasiyaṃ brahmadatte rajjaṃ kārente bodhisatto tassa aggamahesiyā kucchimhi nibbatti, ‘‘janasandhakumāro’’tissa nāmaṃ kariṃsu. Athassa vayappattassa takkasilato sabbasippāni uggaṇhitvā āgatakāle rājā sabbāni bandhanāgārāni sodhāpetvā uparajjaṃ adāsi. So aparabhāge pitu accayena rajje patiṭṭhāya catūsu nagaradvāresu <a name="M4.0178"></a> nagaramajjhe rājadvāre cāti cha dānasālāyo kārāpetvā divase divase cha satasahassāni pariccajitvā sakalajambudīpaṃ saṅkhobhetvā mahādānaṃ pavattento bandhanāgārāni niccaṃ vivaṭāni kārāpetvā dhammabhaṇḍikaṃ sodhāpetvā catūhi saṅgahavatthūhi lokaṃ saṅgaṇhanto pañca sīlāni <a name="P4.0177"></a> rakkhanto uposathavāsaṃ vasanto dhammena rajjaṃ kāresi. Antarantarā ca raṭṭhavāsino sannipātāpetvā ‘‘dānaṃ detha, sīlaṃ samādiyatha, bhāvanaṃ bhāvetha, dhammena kammante ca vohāre ca payojetha, daharakāleyeva sippāni uggaṇhatha, dhanaṃ uppādetha, gāmakūṭakammaṃ vā pisuṇavācākammaṃ vā mā karittha, caṇḍā pharusā mā ahuvattha, mātupaṭṭhānaṃ pitupaṭṭhānaṃ pūretha, kule jeṭṭhāpacāyino bhavathā’’ti dhammaṃ desetvā mahājane sucaritadhamme patiṭṭhāpesi. So ekadivasaṃ pannarasīuposathe samādinnuposatho ‘‘mahājanassa bhiyyo hitasukhatthāya appamādavihāratthāya dhammaṃ desessāmī’’ti cintetvā nagare bheriṃ carāpetvā attano orodhe ādiṃ katvā sabbanagarajanaṃ sannipātāpetvā rājaṅgaṇe alaṅkaritvā alaṅkataratanamaṇḍapamajjhe supaññattavarapallaṅke nisīditvā ‘‘ambho, nagaravāsino tumhākaṃ <a name="V4.0158"></a> tapanīye ca atapanīye ca dhamme desessāmi, appamattā hutvā ohitasotā sakkaccaṃ suṇāthā’’ti vatvā dhammaṃ desesi.</p>
<p class="bodytext">Satthā saccaparibhāvitaṃ mukharatanaṃ vivaritvā taṃ dhammadesanaṃ madhurena sarena kosalarañño āvi karonto –</p>
<p class="hangnum"><a name="para49"></a><span class="paranum">49</span>.</p>
<p class="gatha1"> ‘‘Dasa khalu imāni ṭhānāni, yāni pubbe akaritvā;</p>
<p class="gathalast">Sa pacchā manutappati, iccevāha janasandho.</p>
<p class="hangnum"><a name="para50"></a><span class="paranum">50</span>.</p>
<p class="gatha1"> ‘‘Aladdhā vittaṃ tappati, pubbe asamudānitaṃ;</p>
<p class="gathalast">Na pubbe dhanamesissaṃ, iti pacchānutappati.</p>
<p class="hangnum"><a name="para51"></a><span class="paranum">51</span>.</p>
<p class="gatha1"> ‘‘Sakyarūpaṃ pure santaṃ, mayā sippaṃ na sikkhitaṃ;</p>
<p class="gathalast">Kicchā vutti asippassa, iti pacchānutappati.</p>
<p class="hangnum"><a name="para52"></a><span class="paranum">52</span>.</p>
<p class="gatha1"> ‘‘Kūṭavedī pure āsiṃ, pisuṇo piṭṭhimaṃsiko;</p>
<p class="gathalast">Caṇḍo ca pharuso cāpi, iti pacchānutappati.</p>
<p class="hangnum"><a name="para53"></a><span class="paranum">53</span>.</p>
<p class="gatha1"> ‘‘Pāṇātipātī <a name="P4.0178"></a><a name="M4.0179"></a> pure āsiṃ, luddo cāpi anāriyo;</p>
<p class="gathalast">Bhūtānaṃ nāpacāyissaṃ, iti pacchānutappati.</p>
<p class="hangnum"><a name="para54"></a><span class="paranum">54</span>.</p>
<p class="gatha1"> ‘‘Bahūsu vata santīsu, anāpādāsu itthisu;</p>
<p class="gathalast">Paradāraṃ asevissaṃ, iti pacchānutappati.</p>
<p class="hangnum"><a name="para55"></a><span class="paranum">55</span>.</p>
<p class="gatha1"> ‘‘Bahumhi vata santamhi, annapāne upaṭṭhite;</p>
<p class="gathalast">Na pubbe adadaṃ dānaṃ, iti pacchānutappati.</p>
<p class="hangnum"><a name="para56"></a><span class="paranum">56</span>.</p>
<p class="gatha1"> ‘‘Mātaraṃ pitaraṃ cāpi, jiṇṇakaṃ gatayobbanaṃ;</p>
<p class="gathalast">Pahu santo na posissaṃ, iti pacchānutappati.</p>
<p class="hangnum"><a name="para57"></a><span class="paranum">57</span>.</p>
<p class="gatha1"> ‘‘Ācariyamanusatthāraṃ<a name="V4.0159"></a>, sabbakāmarasāharaṃ;</p>
<p class="gathalast">Pitaraṃ atimaññissaṃ, iti pacchānutappati.</p>
<p class="hangnum"><a name="para58"></a><span class="paranum">58</span>.</p>
<p class="gatha1"> ‘‘Samaṇe brāhmaṇe cāpi, sīlavante bahussute;</p>
<p class="gathalast">Na pubbe payirupāsissaṃ, iti pacchānutappati.</p>
<p class="hangnum"><a name="para59"></a><span class="paranum">59</span>.</p>
<p class="gatha1"> ‘‘Sādhu hoti tapo ciṇṇo, santo ca payirupāsito;</p>
<p class="gathalast">Na ca pubbe tapo ciṇṇo, iti pacchānutappati.</p>
<p class="hangnum"><a name="para60"></a><span class="paranum">60</span>.</p>
<p class="gatha1"> ‘‘Yo ca etāni ṭhānāni, yoniso paṭipajjati;</p>
<p class="gathalast">Karaṃ purisakiccāni, sa pacchā nānutappatī’’ti. – imā gāthā āha;</p>
<p class="bodytext">Tattha <span class="bld">ṭhānānī</span>ti kāraṇāni. <span class="bld">Pubbe</span>ti paṭhamameva akaritvā. <span class="bld">Sa pacchā manutappatī</span>ti so paṭhamaṃ kattabbānaṃ akārako puggalo pacchā idhalokepi paralokepi tappati kilamati. ‘‘Pacchā vā anutappatī’’tipi pāṭho. <span class="bld">Iccevāhā</span>ti iti evaṃ āhāti padacchedo, iti evaṃ rājā janasandho avoca. Iccassuhātipi pāṭho. Tattha assu-kāro nipātamattaṃ iti assu āhāti padacchedo. Idāni tāni dasa tapanīyakāraṇāni pakāsetuṃ bodhisattassa dhammakathā hoti. Tattha <span class="bld">pubbe</span>ti paṭhamameva taruṇakāle parakkamaṃ katvā <span class="bld">asamudānitaṃ</span> asambhataṃ dhanaṃ <a name="M4.0180"></a> mahallakakāle alabhitvā tappati socati, pare ca sukhite disvā sayaṃ dukkhaṃ jīvanto ‘‘pubbe dhanaṃ na pariyesissa’’nti evaṃ pacchā anutappati, tasmā mahallakakāle sukhaṃ jīvitukāmā daharakāleyeva dhammikāni kasikammādīni katvā dhanaṃ pariyesathāti dasseti.</p>
<p class="bodytext"><span class="bld">Pure santa</span>nti pure daharakāle ācariye payirupāsitvā mayā kātuṃ sakyarūpaṃ samānaṃ hatthisippādikaṃ kiñci sippaṃ na <a name="P4.0179"></a> sikkhitaṃ. <span class="bld">Kicchā</span>ti mahallakakāle asippassa dukkhā jīvitavutti, neva sakkā tadā sippaṃ sikkhituṃ, tasmā mahallakakāle sukhaṃ jīvitukāmā taruṇakāleyeva sippaṃ sikkhathāti dasseti. <span class="bld">Kuṭavedī</span>ti kūṭajānanako gāmakūṭako vā lokassa anatthakārako vā tulākūṭādikārako vā kūṭaṭṭakārako vāti attho. <span class="bld">Āsi</span>nti evarūpo ahaṃ pubbe ahosiṃ. <span class="bld">Pisuṇo</span>ti pesuññakāraṇo. <span class="bld">Piṭṭhimaṃsiko</span>ti lañjaṃ gahetvā asāmike sāmike karonto paresaṃ piṭṭhimaṃsakhādako. <span class="bld">Iti pacchā</span>ti evaṃ maraṇamañce nipanno anutappati<a name="V4.0160"></a>, tasmā sace niraye na vasitukāmāttha, mā evarūpaṃ pāpakammaṃ karitthāti ovadati.</p>
<p class="bodytext"><span class="bld">Luddo</span>ti dāruṇo. <span class="bld">Anāriyo</span>ti na ariyo nīcasamācāro. <span class="bld">Nāpacāyissa</span>nti khantimettānuddayavasena nīcavuttiko nāhosiṃ. Sesaṃ purimanayeneva yojetabbaṃ. <span class="bld">Anāpādāsū</span>ti āpādānaṃ āpādo, pariggahoti attho. Natthi āpādo yāsaṃ tā anāpādā, aññehi akatapariggahāsūti attho. <span class="bld">Upaṭṭhite</span>ti paccupaṭṭhite. <span class="bld">Na pubbe</span>ti ito pubbe dānaṃ na adadaṃ. <span class="bld">Pahu santo</span>ti dhanabalenāpi kāyabalenāpi posituṃ samattho paṭibalo samāno. <span class="bld">Ācariya</span>nti ācāre sikkhāpanato idha pitā ‘‘ācariyo’’ti adhippeto. <span class="bld">Anusatthāra</span>nti anusāsakaṃ. <span class="bld">Sabbakāmarasāhara</span>nti sabbe vatthukāmarase āharitvā positāraṃ. <span class="bld">Atimaññissa</span>nti tassa ovādaṃ agaṇhanto atikkamitvā maññissaṃ.</p>
<p class="bodytext"><span class="bld">Na pubbe</span>ti ito pubbe dhammikasamaṇabrāhmaṇepi gilānāgilānepi cīvarādīni datvā appaṭijagganena na payirupāsissaṃ. <span class="bld">Tapo</span>ti sucaritatapo. <span class="bld">Santo</span>ti tīhi dvārehi upasanto sīlavā. Idaṃ vuttaṃ hoti – tividhasucaritasaṅkhāto <a name="M4.0181"></a> tapo ciṇṇo evarūpo ca upasanto payirupāsito nāma sādhu sundaro. <span class="bld">Na pubbe</span>ti mayā daharakāle evarūpo tapo na ciṇṇo, iti pacchā jarājiṇṇo maraṇabhayatajjito anutappati socati. Sace tumhe evaṃ na socitukāmā, tapokammaṃ karothāti vadati. <span class="bld">Yo ca etānī</span>ti yo pana etāni dasa kāraṇāni paṭhamameva upāyena paṭipajjati samādāya vattati, purisehi kattabbāni dhammikakiccāni karonto so appamādavihārī puriso pacchā nānutappati, somanassappattova hotīti.</p>
<p class="bodytext">Iti <a name="P4.0180"></a> mahāsatto anvaddhamāsaṃ iminā niyāmena mahājanassa dhammaṃ desesi. Mahājanopissa ovāde ṭhatvā tāni dasa ṭhānāni pūretvā saggaparāyaṇova ahosi.</p>
<p class="bodytext">Satthā imaṃ dhammadesanaṃ āharitvā ‘‘evaṃ, mahārāja, porāṇakapaṇḍitā anācariyakāpi attano matiyāva dhammaṃ desetvā mahājanaṃ saggapathe patiṭṭhāpesu’’nti vatvā jātakaṃ samodhānesi – ‘‘tadā parisā buddhaparisā ahesuṃ, janasandharājā pana ahameva ahosi’’nti.</p>
<p class="centered">Janasandhajātakavaṇṇanā pañcamā.</p>
<p class="hangnum"> </p>
<p class="bodytext"> [469] 6. Mahākaṇhajātakavaṇṇanā</p>
<p class="bodytext"><span class="bld">Kaṇho</span> <a name="V4.0161"></a> <span class="bld">kaṇho cā</span>ti idaṃ satthā jetavane viharanto lokatthacariyaṃ ārabbha kathesi. Ekadivasañhi bhikkhū dhammasabhāyaṃ nisīditvā ‘‘yāvañcidaṃ, āvuso, satthā bahujanahitāya paṭipanno attano phāsuvihāraṃ pahāya lokasseva atthaṃ carati, paramābhisambodhiṃ patvā sayaṃ pattacīvaramādāya aṭṭhārasayojanamaggaṃ gantvā pañcavaggiyattherānaṃ <span class="bld">dhammacakkaṃ</span> (saṃ. ni. 5.1081; mahāva. 13 ādayo; paṭi. ma. 2.30) pavattetvā pañcamiyā pakkhassa <span class="bld">anattalakkhaṇasuttaṃ</span> (saṃ. ni. 3.59; mahāva. 20 ādayo) kathetvā sabbesaṃ arahattaṃ adāsi. Uruvelaṃ gantvā tebhātikajaṭilānaṃ aḍḍhuḍḍhāni pāṭihāriyasahassāni dassetvā pabbājetvā gayāsīse <span class="bld">ādittapariyāyaṃ</span> (saṃ. ni. 4.235; mahāva. 54) kathetvā jaṭilasahassānaṃ arahattaṃ adāsi, mahākassapassa tīṇi gāvutāni <a name="M4.0182"></a> paccuggamanaṃ gantvā tīhi ovādehi upasampadaṃ adāsi. Eko pacchābhattaṃ pañcacattālīsayojanamaggaṃ gantvā pukkusātikulaputtaṃ anāgāmiphale patiṭṭhāpesi, mahākappinassa vīsayojanasataṃ paccuggamanaṃ katvā arahattaṃ adāsi, eko pacchābhattaṃ tiṃsayojanamaggaṃ gantvā tāva kakkhaḷaṃ pharusaṃ aṅgulimālaṃ arahatte patiṭṭhāpesi, tiṃsayojanamaggaṃ gantvā āḷavakaṃ yakkhaṃ sotāpattiphale patiṭṭhāpetvā kumārassa sotthiṃ akāsi. Tāvatiṃsabhavane temāsaṃ vasanto asītiyā devatākoṭīnaṃ dhammābhisamayaṃ sampādesi, brahmalokaṃ gantvā bakabrahmuno diṭṭhiṃ bhinditvā dasannaṃ brahmasahassānaṃ arahattaṃ adāsi, anusaṃvaccharaṃ tīsu maṇḍalesu cārikaṃ caramāno upanissayasampannānaṃ manussānaṃ saraṇāni ceva sīlānica maggaphalāni ca deti, nāgasupaṇṇādīnampi <a name="P4.0181"></a> nānappakāraṃ atthaṃ caratī’’ti dasabalassa lokatthacariyaguṇaṃ kathayiṃsu. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘anacchariyaṃ, bhikkhave, sohaṃ idāni abhisambodhiṃ patvā lokassa atthaṃ careyyaṃ, pubbe sarāgakālepi lokassa atthaṃ acari’’nti vatvā atītaṃ āhari.</p>
<p class="bodytext">Atīte kassapasammāsambuddhakāle bārāṇasiyaṃ usīnako nāma rājā rajjaṃ kāresi. Kassapasammāsambuddhe catusaccadesanāya mahājanaṃ kilesabandhanā mocetvā nibbānanagaraṃ pūretvā parinibbute dīghassa addhuno accayena sāsanaṃ osakki. Bhikkhū ekavīsatiyā anesanāhi jīvikaṃ kappenti, bhikkhū gihisaṃsaggaṃ karonti, puttadhītādīhi vaḍḍhanti. Bhikkhuniyopi gihisaṃsaggaṃ karonti, puttadhītādīhi vaḍḍhanti. Bhikkhū bhikkhudhammaṃ, bhikkhuniyo bhikkhunidhammaṃ, uposakā upāsakadhammaṃ, upāsikā upāsikadhammaṃ, brāhmaṇā brāhmaṇadhammaṃ vissajjesuṃ. Yebhuyyena manussā <a name="V4.0162"></a> dasa akusalakammapathe samādāya vattiṃsu, matamatā apāyesu paripūresuṃ. Tadā sakko devarājā nave nave deve apassanto manussalokaṃ oloketvā manussānaṃ apāyesu nibbattitabhāvaṃ ñatvā satthu sāsanaṃ osakkitaṃ disvā ‘‘kiṃ nu karissāmī’’ti cintetvā ‘‘attheko upāyo, mahājanaṃ tāsetvā bhītabhāvaṃ ñatvā pacchā assāsetvā dhammaṃ desetvā osakkitaṃ sāsanaṃ paggayha aparampi vassasahassaṃ pavattanakāraṇaṃ karissāmī’’ti <a name="M4.0183"></a> sanniṭṭhānaṃ katvā mātalidevaputtaṃ mocappamāṇadāṭhaṃ catūhi dāṭhāhi viniggatarasmiyā bhayānakaṃ katvā gabbhinīnaṃ dassaneneva gabbhapātanasamatthaṃ ghorarūpaṃ ājāneyyappamāṇaṃ kāḷavaṇṇaṃ mahākaṇhasunakhaṃ māpetvā pañcabandhanena bandhitvā rattamālaṃ <a name="P4.0182"></a> kaṇṭhe piḷandhitvā rajjukoṭikaṃ ādāya sayaṃ dve kāsāyāni nivāsetvā pacchāmukhe pañcadhā kese bandhitvā rattamālaṃ piḷandhitvā āropitapavāḷavaṇṇajiyaṃ mahādhanuṃ gahetvā vajiragganārācaṃ nakhena parivaṭṭento vanacarakavesaṃ gahetvā nagarato yojanamatte ṭhāne otaritvā ‘‘nassati loko, nassati loko’’ti tikkhattuṃ saddaṃ anusāvetvā manusse uttāsetvā nagarūpacāraṃ patvā puna saddamakāsi.</p>
<p class="bodytext">Manussā sunakhaṃ disvā utrastā nagaraṃ pavisitvā taṃ pavattiṃ rañño ārocesuṃ. Rājā sīghaṃ nagaradvārāni pidahāpesi. Sakkopi aṭṭhārasahatthaṃ pākāraṃ ullaṅghitvā sunakhena saddhiṃ antonagare patiṭṭhahi. Manussā bhītatasitā palāyitvā gehāni pavisitvā nilīyiṃsu. Mahākaṇhopi diṭṭhadiṭṭhe manusse upadhāvitvā santāsento rājanivesanaṃ agamāsi. Rājaṅgaṇe manussā bhayena palāyitvā rājanivesanaṃ pavisitvā dvāraṃ pidahiṃsu. Usīnakarājāpi orodhe gahetvā pāsādaṃ abhiruhi. Mahākaṇho sunakho purimapāde ukkhipitvā vātapāne ṭhatvā mahābhussitaṃ bhussi. Tassa saddo heṭṭhā avīciṃ, upari bhavaggaṃ patvā sakalacakkavāḷaṃ ekaninnādaṃ ahosi. <span class="bld">Vidhurajātake</span> (jā. 2.22.1346 ādayo) hi puṇṇakayakkharañño, <span class="bld">kusajātake</span> (jā. 2.20.1 ādayo) kusarañño, <span class="bld">bhūridattajātake</span> (jā. 2.22.784 ādayo) sudassananāgarañño, imasmiṃ mahākaṇhajātake ayaṃ saddoti ime cattāro saddā jambudipe mahāsaddā nāma ahesuṃ.</p>
<p class="bodytext">Nagaravāsino bhītatasitā hutvā ekapurisopi sakkena saddhiṃ kathetuṃ nāsakkhi, rājāyeva satiṃ upaṭṭhāpetvā vātapānaṃ nissāya sakkaṃ āmantetvā ‘‘ambho luddaka, kasmā te <a name="P4.0183"></a> sunakho bhussatī’’ti āha. ‘‘Chātabhāvena, mahārājā’’ti. ‘‘Tena hi tassa bhattaṃ dāpessāmī’’ti antojanassa ca attano ca pakkabhattaṃ sabbaṃ dāpesi. Taṃ sabbaṃ sunakho ekakabaḷaṃ viya katvā puna saddamakāsi. Puna rājā pucchitvā ‘‘idānipi me sunakho <a name="M4.0184"></a> chātoyevā’’ti <a name="V4.0163"></a> sutvā hatthiassādīnaṃ pakkabhattaṃ sabbaṃ āharāpetvā dāpesi. Tasmiṃ ekappahāreneva niṭṭhāpite sakalanagarassa pakkabhattaṃ dāpesi. Tampi so tatheva bhuñjitvā puna saddamakāsi. Rājā ‘‘na esa sunakho, nissaṃsayaṃ esa yakkho bhavissati, āgamanakāraṇaṃ pucchissāmī’’ti bhītatasito hutvā pucchanto paṭhamaṃ gāthamāha –</p>
<p class="hangnum"><a name="para61"></a><span class="paranum">61</span>.</p>
<p class="gatha1"> ‘‘Kaṇho kaṇho ca ghoro ca, sukkadāṭho pabhāsavā;</p>
<p class="gathalast">Baddho pañcahi rajjūhi, kiṃ ravi sunakho tavā’’ti.</p>
<p class="bodytext">Tattha <span class="bld">kaṇho kaṇho</span>ti bhayavasena daḷhīvasena vā āmeḍitaṃ. <span class="bld">Ghoro</span>ti passantānaṃ bhayajanako. <span class="bld">Pabhāsavā</span>ti dāṭhā nikkhantaraṃsipabhāsena pabhāsavā. <span class="bld">Kiṃ ravī</span>ti kiṃ viravi. Tavesa evarūpo kakkhaḷo sunakho kiṃ karoti, kiṃ mige gaṇhāti, udāhu te amitte, kiṃ te iminā, vissajjehi nanti adhippāyenevamāha.</p>
<p class="bodytext">Taṃ sutvā sakko dutiyaṃ gāthamāha –</p>
<p class="hangnum"><a name="para62"></a><span class="paranum">62</span>.</p>
<p class="gatha1"> ‘‘Nāyaṃ migānamatthāya, usīnaka bhavissati;</p>
<p class="gathalast">Manussānaṃ anayo hutvā, tadā kaṇho pamokkhatī’’ti.</p>
<p class="bodytext">Tassattho – ayañhi ‘‘migamaṃsaṃ khādissāmī’’ti idha nāgato, tasmā migānaṃ attho na bhavissati, manussamaṃsaṃ pana khādituṃ āgato, tasmā tesaṃ anayo mahāvināsakārako hutvā yadā anena manussā vināsaṃ pāpitā bhavissanti, tadā ayaṃ kaṇho pamokkhati, mama hatthato muccissatīti.</p>
<p class="bodytext">Atha naṃ rājā ‘‘kiṃ pana te bho luddaka-sunakho sabbesaṃyeva manussānaṃ maṃsaṃ khādissati, udāhu tava amittānaññevā’’ti <a name="P4.0184"></a> pucchitvā ‘‘amittānaññeva me, mahārājā’’ti vutte ‘‘ke pana idha te amittā’’ti pucchitvā ‘‘adhammābhiratā visamacārino, mahārājā’’ti vutte ‘‘kathehi tāva ne amhāka’’nti pucchi. Athassa kathento devarājā dasa gāthā abhāsi –</p>
<p class="hangnum"><a name="para63"></a><span class="paranum">63</span>.</p>
<p class="gatha1"> ‘‘Pattahatthā <a name="M4.0185"></a> samaṇakā, muṇḍā saṅghāṭipārutā;</p>
<p class="gathalast">Naṅgalehi kasissanti, tadā kaṇho pamokkhati.</p>
<p class="hangnum"><a name="para64"></a><span class="paranum">64</span>.</p>
<p class="gatha1"> ‘‘Tapassiniyo <a name="V4.0164"></a> pabbajitā, muṇḍā saṅghāṭipārutā;</p>
<p class="gathalast">Yadā loke gamissanti, tadā kaṇho pamokkhati.</p>
<p class="hangnum"><a name="para65"></a><span class="paranum">65</span>.</p>
<p class="gatha1"> ‘‘Dīghottaroṭṭhā jaṭilā, paṅkadantā rajassirā;</p>
<p class="gathalast">Iṇaṃ codāya gacchanti, tadā kaṇho pamokkhati.</p>
<p class="hangnum"><a name="para66"></a><span class="paranum">66</span>.</p>
<p class="gatha1"> ‘‘Adhicca vede sāvittiṃ, yaññatantañca brāhmaṇā;</p>
<p class="gathalast">Bhatikāya yajissanti, tadā kaṇho pamokkhati.</p>
<p class="hangnum"><a name="para67"></a><span class="paranum">67</span>.</p>
<p class="gatha1"> ‘‘Mātaraṃ pitaraṃ cāpi, jiṇṇakaṃ gatayobbanaṃ;</p>
<p class="gathalast">Pahū santo na bharanti, tadā kaṇho pamokkhati.</p>
<p class="hangnum"><a name="para68"></a><span class="paranum">68</span>.</p>
<p class="gatha1"> ‘‘Mātaraṃ pitaraṃ cāpi, jiṇṇakaṃ gatayobbanaṃ;</p>
<p class="gathalast">Bālā tumheti vakkhanti, tadā kaṇho pamokkhati.</p>
<p class="hangnum"><a name="para69"></a><span class="paranum">69</span>.</p>
<p class="gatha1"> ‘‘Ācariyabhariyaṃ sakhiṃ, mātulāniṃ pitucchakiṃ;</p>
<p class="gathalast">Yadā loke gamissanti, tadā kaṇho pamokkhati.</p>
<p class="hangnum"><a name="para70"></a><span class="paranum">70</span>.</p>
<p class="gatha1"> ‘‘Asicammaṃ gahetvāna, khaggaṃ paggayha brāhmaṇā;</p>
<p class="gathalast">Panthaghātaṃ karissanti, tadā kaṇho pamokkhati.</p>
<p class="hangnum"><a name="para71"></a><span class="paranum">71</span>.</p>
<p class="gatha1"> ‘‘Sukkacchavī vedhaverā, thūlabāhū apātubhā;</p>
<p class="gathalast">Mittabhedaṃ karissanti, tadā kaṇho pamokkhati.</p>
<p class="hangnum"><a name="para72"></a><span class="paranum">72</span>.</p>
<p class="gatha1"> ‘‘Māyāvino nekatikā, asappurisacintakā;</p>
<p class="gathalast">Yadā loke bhavissanti, tadā kaṇho pamokkhatī’’ti.</p>
<p class="bodytext">Tattha <a name="P4.0185"></a> <span class="bld">samaṇakā</span>ti ‘‘mayaṃ samaṇāmhā’’ti paṭiññāmattakena hīḷitavohārenevamāha. <span class="bld">Kasissantī</span>ti te tadāpi kasantiyeva. Ayaṃ pana <a name="M4.0186"></a> ajānanto viya evamāha. Ayañhissa adhippāyo – ete evarūpā dussīlā mama amittā, yadā mama sunakhena ete māretvā maṃsaṃ khāditaṃ <a name="V4.0165"></a> bhavissati, tadā esa kaṇho ito pañcarajjubandhanā pamokkhatīti. Iminā upāyena sabbagāthāsu adhippāyayojanā veditabbā.</p>
<p class="bodytext"><span class="bld">Pabbajitā</span>ti buddhasāsane pabbajitā. <span class="bld">Gamissantī</span>ti agāramajjhe pañca kāmaguṇe paribhuñjantiyo vicarissanti. <span class="bld">Dīghottaroṭṭhā</span>ti dāṭhikānaṃ vaḍḍhitattā dīghuttaroṭṭhā. <span class="bld">Paṅkadantā</span>ti paṅkena malena samannāgatadantā. <span class="bld">Iṇaṃ codāyā</span>ti bhikkhācariyāya dhanaṃ saṃharitvā vaḍḍhiyā iṇaṃ payojetvā taṃ codetvā tato laddhena jīvikaṃ kappentā yadā gacchantīti attho.</p>
<p class="bodytext"><span class="bld">Sāvitti</span>nti sāvittiñca adhiyitvā. <span class="bld">Yaññatantañcā</span>ti yaññavidhāyakatantaṃ, yaññaṃ adhiyitvāti attho. <span class="bld">Bhatikāyā</span>ti te te rājarājamahāmatte upasaṅkamitvā ‘‘tumhākaṃ yaññaṃ yajissāma, dhanaṃ dethā’’ti evaṃ bhatiatthāya yadā yaññaṃ yajissanti. <span class="bld">Pahū santo</span>ti bharituṃ posetuṃ samatthā samānā. <span class="bld">Bālā tumhe</span>ti tumhe bālā na kiñci jānāthāti yadā vakkhanti. <span class="bld">Gamissantī</span>ti lokadhammasevanavasena gamissanti. <span class="bld">Panthaghāta</span>nti panthe ṭhatvā manusse māretvā tesaṃ bhaṇḍaggahaṇaṃ.</p>
<p class="bodytext"><span class="bld">Sukkacchavī</span>ti kasāvacuṇṇādighaṃsanena samuṭṭhāpitasukkacchavivaṇṇā. <span class="bld">Vedhaverā</span>ti vidhavā apatikā, tāhi vidhavāhi veraṃ carantīti vedhaverā. <span class="bld">Thūlabāhū</span>ti pādaparimaddanādīhi samuṭṭhāpitamaṃsatāya mahābāhū. <span class="bld">Apātubhā</span>ti apātubhāvā, dhanuppādarahitāti attho. <span class="bld">Mittabheda</span>nti mithubhedaṃ, ayameva vā pāṭho. Idaṃ vuttaṃ hoti – yadā evarūpā itthidhuttā ‘‘imā amhe na jahissantī’’ti sahiraññā vidhavā upagantvā saṃvāsaṃ kappetvā tāsaṃ santakaṃ khāditvā tāhi saddhiṃ mittabhedaṃ <a name="P4.0186"></a> karissanti<a name="M4.0187"></a>, vissāsaṃ bhinditvā aññaṃ sahiraññaṃ gamissanti, tadā esa te core sabbeva khāditvā muccissati. <span class="bld">Asappurisacintakā</span>ti asappurisacittehi paradukkhacintanasīlā. <span class="bld">Tadā</span>ti tadā sabbepime ghātetvā khāditamaṃso kaṇho pamokkhatīti.</p>
<p class="bodytext">Evañca pana vatvā ‘‘ime mayhaṃ, mahārāja, amittā’’ti te te adhammakārake pakkhanditvā khāditukāmataṃ viya katvā dasseti. So tato mahājanassa utrastakāle sunakhaṃ rajjuyā ākaḍḍhitvā ṭhapitaṃ viya katvā luddakavesaṃ vijahitvā attano ānubhāvena ākāse jalamāno ṭhatvā ‘‘mahārāja, ahaṃ sakko devarājā, ‘ayaṃ loko vinassatī’ti āgato, pamattā hi mahājanā, adhammaṃ vattitvā matamatā sampati apāye pūrenti, devaloko tuccho viya <a name="V4.0166"></a> vito, ito paṭṭhāya adhammikesu kattabbaṃ ahaṃ jānissāmi, tvaṃ appamatto hohi, mahārājā’’ti catūhi satārahagāthāhi dhammaṃ desetvā manussānaṃ dānasīlesu patiṭṭhāpetvā osakkitasāsanaṃ aññaṃ vassasahassaṃ pavattanasamatthaṃ katvā mātaliṃ ādāya sakaṭṭhānameva gato. Mahājanā dānasīlādīni puññāni katvā devaloke nibbattiṃsu.</p>
<p class="bodytext">Satthā imaṃ dhammadesanaṃ āharitvā ‘‘evaṃ bhikkhave pubbepāhaṃ lokassa atthameva carāmī’’ti vatvā jātakaṃ samodhānesi – ‘‘tadā mātali ānando ahosi, sakko pana ahameva ahosi’’nti.</p>
<p class="centered">Mahākaṇhajātakavaṇṇanā chaṭṭhā.</p>
<p class="hangnum"> </p>
<p class="bodytext"> [470] 7. Kosiyajātakavaṇṇanā</p>
<p class="bodytext"><a name="para73-93"></a><span class="paranum">73-93</span>. Kosiyajātakaṃ <span class="bld">sudhābhojanajātake</span> (jā. 2.21.192 ādayo) āvi bhavissati.</p>
<p class="centered">Kosiyajātakavaṇṇanā sattamā.</p>
<p class="hangnum"> </p>
<p class="bodytext"> [471] 8. Meṇḍakapañhajātakavaṇṇanā</p>
<p class="bodytext"><a name="para94-105"></a><span class="paranum">94-105</span>. Meṇḍakapañhajātakaṃ <a name="M4.0188"></a> <span class="bld">umaṅgajātake</span> (jā. 2.22.590 ādayo) āvi bhavissati.</p>
<p class="centered">Meṇḍakapañhajātakavaṇṇanā aṭṭhamā.</p>
<p class="hangnum"> </p>
<p class="bodytext"> [472] 9. Mahāpadumajātakavaṇṇanā</p>
<p class="bodytext"><span class="bld">Nādaṭṭhā</span> <a name="P4.0187"></a> <span class="bld">parato dosa</span>nti idaṃ satthā jetavane viharanto ciñcamāṇavikaṃ ārabbha kathesi. Paṭhamabodhiyañhi dasabalassa puthubhūtesu sāvakesu aparimāṇesu devamanussesu ariyabhūmiṃ okkantesu patthaṭesu guṇasamudayesu mahālābhasakkāro udapādi. Titthiyā sūriyuggamane khajjopanakasadisā ahesuṃ hatalābhasakkārā. Te antaravīthiyaṃ ṭhatvā ‘‘kiṃ samaṇo gotamova buddho, mayampi buddhā, kiṃ tasseva dinnaṃ mahapphalaṃ, amhākampi dinnaṃ mahapphalameva, amhākampi <a name="V4.0167"></a> detha karothā’’ti evaṃ manusse viññāpentāpi lābhasakkāraṃ alabhantā raho sannipatitvā ‘‘kena nu kho upāyena samaṇassa gotamassa manussānaṃ antare avaṇṇaṃ uppādetvā lābhasakkāraṃ nāseyyāmā’’ti mantayiṃsu. Tadā sāvatthiyaṃ ciñcamāṇavikā nāmekā paribbājikā uttamarūpadharā sobhaggappattā devaccharā viya. Tassā sarīrato rasmiyo niccharanti. Atheko kharamantī evamāha – ‘‘ciñcamāṇavikaṃ paṭicca samaṇassa gotamassa avaṇṇaṃ uppādetvā lābhasakkāraṃ nāsessāmā’’ti. Te ‘‘attheso upāyo’’ti sampaṭicchiṃsu. Atha sā titthiyārāmaṃ gantvā vanditvā aṭṭhāsi, titthiyā tāya saddhiṃ na kathesuṃ. Sā ‘‘ko nu kho me doso’’ti yāvatatiyaṃ ‘‘vandāmi ayyā’’ti vatvā ‘‘ayyā, ko nu kho me doso, kiṃ mayā saddhiṃ na kathethā’’ti āha. ‘‘Bhagini, samaṇaṃ gotamaṃ amhe viheṭhentaṃ hatalābhasakkāre katvā vicarantaṃ na jānāsī’’ti. ‘‘Nāhaṃ jānāmi ayyā, mayā kiṃ panettha kattabbanti. Sace tvaṃ bhagini, amhākaṃ sukhamicchasi, attānaṃ paṭicca samaṇasssa gotamassa avaṇṇaṃ uppādetvā lābhasakkāraṃ nāsehī’’ti.</p>
<p class="bodytext">Sā <a name="M4.0189"></a> ‘‘sādhu ayyā, mayhameveso bhāro, mā cintayitthā’’ti vatvā pakkamitvā itthimāyāsu kusalatāya tato paṭṭhāya sāvatthivāsīnaṃ dhammakathaṃ sutvā jetavanā nikkhamanasamaye indagopakavaṇṇaṃ paṭaṃ pārupitvā gandhamālādihatthā jetavanābhimukhī <a name="P4.0188"></a> gacchantī ‘‘imāya velāya kuhiṃ gacchasī’’ti vutte ‘‘kiṃ tumhākaṃ mama gamanaṭṭhānenā’’ti vatvā jetavanasamīpe titthiyārāme vasitvā pātova ‘‘aggavandanaṃ vandissāmā’’ti nagarā nikkhamante upāsakajane jetavane vutthā viya hutvā nagaraṃ pavisati. ‘‘Kuhiṃ vutthāsī’’ti vutte ‘‘kiṃ tumhākaṃ mama vutthaṭṭhānenā’’ti vatvā māsaḍḍhamāsaccayena pucchiyamānā ‘‘jetavane samaṇena gotamena saddhiṃ ekagandhakuṭiyā vutthāmhī’’ti āha. Puthujjanānaṃ ‘‘saccaṃ nu kho etaṃ, no’’ti kaṅkhaṃ uppādetvā temāsacatumāsaccayena pilotikāhi udaraṃ veṭhetvā gabbhinivaṇṇaṃ dassetvā upari rattapaṭaṃ pārupitvā ‘‘samaṇaṃ gotamaṃ paṭicca gabbho me laddho’’ti andhabāle gāhāpetvā aṭṭhanavamāsaccayena udare dārumaṇḍalikaṃ bandhitvā upari rattapaṭaṃ pārupitvā hatthapādapiṭṭhiyo gohanukena koṭṭāpetvā ussade dassetvā kilantindriyā hutvā sāyanhasamaye tathāgate alaṅkatadhammāsane nisīditvā dhammaṃ desente dhammasabhaṃ gantvā tathāgatassa purato ṭhatvā ‘‘mahāsamaṇa, mahājanassa tāva dhammaṃ desesi, madhuro te saddo, suphusitaṃ dantāvaraṇaṃ, ahaṃ pana taṃ paṭicca gabbhaṃ labhitvā paripuṇṇagabbhā jātā, neva me sūtigharaṃ jānāsi, na sappitelādīni, sayaṃ akaronto upaṭṭhākānampi aññataraṃ kosalarājānaṃ vā anāthapiṇḍikaṃ vā visākhaṃ upāsikaṃ vā ‘‘imissā ciñcamāṇavikāya kattabbayuttaṃ karohī’ti na vadasi, abhiramituṃyeva <a name="V4.0168"></a> jānāsi, gabbhaparihāraṃ na jānāsī’’ti gūthapiṇḍaṃ gahetvā candamaṇḍalaṃ dūsetuṃ vāyamantī viya parisamajjhe tathāgataṃ akkosi. Tathāgato dhammakathaṃ ṭhapetvā sīho viya abhinadanto ‘‘bhagini, tayā kathitassa tathabhāvaṃ vā atathabhāvaṃ vā ahañceva tvañca jānāmā’’ti āha. Āma, samaṇa, tayā ca mayā ca ñātabhāvenetaṃ jātanti.</p>
<p class="bodytext">Tasmiṃ <a name="M4.0190"></a> khaṇe sakkassa bhavanaṃ uṇhākāraṃ dassesi. So āvajjamāno ‘‘ciñcamāṇavikā tathāgataṃ abhūtena akkosatī’’ti ñatvā ‘‘imaṃ vatthuṃ sodhessāmī’’ti catūhi devaputtehi saddhiṃ āgami. Devaputtā mūsikapotakā hutvā dārumaṇḍalikassa <a name="P4.0189"></a> bandhanarajjuke ekappahāreneva chindiṃsu, pārutapaṭaṃ vāto ukkhipi, dārumaṇḍalikaṃ patamānaṃ tassā pādapiṭṭhiyaṃ pati, ubho aggapādā chijjiṃsu. Manussā uṭṭhāya ‘‘kāḷakaṇṇi, sammāsambuddhaṃ akkosasī’’ti sīse kheḷaṃ pātetvā leḍḍudaṇḍādihatthā jetavanā nīhariṃsu. Athassā tathāgatassa cakkhupathaṃ atikkantakāle mahāpathavī bhijjitvā vivaramadāsi, avīcito aggijālā uṭṭhahi. Sā kuladattiyaṃ kambalaṃ pārupamānā viya gantvā avīcimhi nibbatti. Aññatitthiyānaṃ lābhasakkāro parihāyi, dasabalassa bhiyyosomattāya vaḍḍhi. Punadivase dhammasabhāyaṃ kathaṃ samuṭṭhāpesuṃ ‘‘āvuso, ciñcamāṇavikā evaṃ uḷāraguṇaṃ aggadakkhiṇeyyaṃ sammāsambuddhaṃ abhūtena akkositvā mahāvināsaṃ pattā’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva, pubbepi esā maṃ abhūtena akkositvā mahāvināsaṃ pattā’’ti vatvā atītaṃ āhari.</p>
<p class="bodytext">Atīte bārāṇasiyaṃ brahmadatte rajjaṃ kārente bodhisatto tassa aggamahesiyā kucchimhi nibbatti, phullapadumasassirikamukhattā panassa ‘‘padumakumāro’’tveva nāmaṃ kariṃsu. So vayappatto takkasilāyaṃ gantvā sabbasippāni uggaṇhitvā āgami. Athassa mātā kālamakāsi. Rājā aññaṃ aggamahesiṃ katvā puttassa uparajjaṃ adāsi. Aparabhāge rājā paccantaṃ kupitaṃ vūpasametuṃ aggamahesiṃ āha ‘‘bhadde, idheva vasa, ahaṃ paccantaṃ kupitaṃ vūpasametuṃ gacchāmī’’ti vatvā ‘‘nāhaṃ idheva vasissāmi, ahampi gamissāmī’’ti vutte yuddhabhūmiyā ādīnavaṃ dassetvā ‘‘yāva mamāgamanā anukkaṇṭhamānā vasa, ahaṃ padumakumāraṃ yathā tava kattabbakiccesu appamatto hoti, evaṃ āṇāpetvā gamissāmī’’ti vatvā tathā katvā gantvā paccāmitte palāpetvā janapadaṃ santappetvā paccāgantvā bahinagare khandhāvāraṃ nivāsesi<a name="V4.0169"></a>. Bodhisatto pitu āgatabhāvaṃ ñatvā <a name="M4.0191"></a> nagaraṃ <a name="P4.0190"></a> alaṅkārāpetvā rājagehaṃ paṭijaggāpetvā ekakova tassā santikaṃ agamāsi.</p>
<p class="bodytext">Sā tassa rūpasampattiṃ disvā paṭibaddhacittā ahosi. Bodhisatto taṃ vanditvā ‘‘amma, kiṃ amhākaṃ kattabba’’nti pucchi. Atha naṃ ‘‘ammāti maṃ vadasī’’ti uṭṭhāya hatthe gahetvā ‘‘sayanaṃ abhiruhā’’ti āha. ‘‘Kiṃkāraṇā’’ti? ‘‘Yāva rājā na āgacchati, tāva ubhopi kilesaratiyā ramissāmā’’ti. ‘‘Amma, tvaṃ mama mātā ca sasāmikā ca, mayā sapariggaho mātugāmo nāma kilesavasena indriyāni bhinditvā na olokitapubbo, kathaṃ tayā saddhiṃ evarūpaṃ kiliṭṭhakammaṃ karissāmī’’ti. Sā dve tayo vāre kathetvā tasmiṃ anicchamāne ‘‘mama vacanaṃ na karosī’’ti āha. ‘‘Āma, na karomī’’ti. ‘‘Tena hi rañño kathetvā sīsaṃ te chindāpessāmī’’ti. Mahāsatto ‘‘tava ruciṃ karohī’’ti vatvā taṃ lajjāpetvā pakkāmi.</p>
<p class="bodytext">Sā bhītatasitā cintesi ‘‘sace ayaṃ paṭhamaṃ pitu ārocessati, jīvitaṃ me natthi, ahameva puretaraṃ kathessāmī’’ti bhattaṃ abhuñjitvā kiliṭṭhalomavatthaṃ nivāsetvā sarīre nakharājiyo dassetvā ‘‘kuhiṃ devīti rañño pucchanakāle ‘‘gilānā’ti katheyyāthā’’ti paricārikānaṃ saññaṃ datvā gilānālayaṃ katvā nipajji. Rājāpi nagaraṃ padakkhiṇaṃ katvā nivesanaṃ āruyha taṃ apassanto ‘‘kuhiṃ devī’’ti pucchitvā ‘‘gilānā’’ti sutvā sirigabbhaṃ pavisitvā ‘‘kiṃ te devi, aphāsuka’’nti pucchi. Sā tassa vacanaṃ asuṇantī viya hutvā dve tayo vāre pucchitā ‘‘mahārāja, kasmā kathesi, tuṇhī hohi, sasāmikaitthiyo nāma mādisā na hontī’’ti vatvā ‘‘kena tvaṃ viheṭhitāsi, sīghaṃ me kathehi<a name="P4.0191"></a>, sīsamassa chindissāmī’’ti vutte ‘‘kaṃsi tvaṃ, mahārāja, nagare ṭhapetvā gato’’ti vatvā ‘‘padumakumāra’’nti vutte ‘‘so mayhaṃ vasanaṭṭhānaṃ āgantvā ‘tāta, mā evaṃ karohi, ahaṃ tava mātā’ti vuccamānopi ‘ṭhapetvā maṃ añño rājā natthi, ahaṃ taṃ gehe karitvā kilesaratiyā ramissāmī’ti maṃ kesesu <a name="M4.0192"></a> gahetvā aparāparaṃ luñcitvā attano vacanaṃ akarontiṃ maṃ pātetvā koṭṭetvā gato’’ti āha.</p>
<p class="bodytext">Rājā anupaparikkhitvāva āsīviso viya kuddho purise āṇāpesi ‘‘gacchatha, bhaṇe, padumakumāraṃ bandhitvā ānethā’’ti. Te nagaraṃ avattharantā viya tassa gehaṃ gantvā taṃ bandhitvā paharitvā pacchābāhaṃ gāḷhabandhanaṃ bandhitvā rattakaṇaveramālaṃ gīvāyaṃ paṭimuñcitvā vajjhaṃ katvā ānayiṃsu<a name="V4.0170"></a>. So ‘‘deviyā idaṃ kamma’’nti ñatvā ‘‘bho purisā, nāhaṃ rañño dosakārako, nipparādhohamasmī’’ti vilapanto āgacchati. Sakalanagaraṃ saṃkhubbhitvā ‘‘rājā kira mātugāmassa vacanaṃ gahetvā mahāpadumakumāraṃ ghātāpesī’’ti sannipatitvā rājakumārassa pādamūle nipatitvā ‘‘idaṃ te sāmi, ananucchavika’’nti mahāsaddena paridevi. Atha naṃ netvā rañño dassesuṃ. Rājā disvāva cittaṃ niggaṇhituṃ asakkonto ‘‘ayaṃ arājāva rājalīḷaṃ karoti, mama putto hutvā aggamahesiyā aparajjhati, gacchatha naṃ corapapāte pātetvā vināsaṃ pāpethā’’ti āha. Mahāsatto ‘‘na mayhaṃ, tāta, evarūpo aparādho atthi, mātugāmassa vacanaṃ gahetvā mā maṃ nāsehī’’ti pitaraṃ yāci. So tassa kathaṃ na gaṇhi.</p>
<p class="bodytext">Tato soḷasasahassā antepurikā ‘‘tāta mahāpadumakumāra, attano ananucchavikaṃ idaṃ laddha’’nti mahāviravaṃ viraviṃsu. Sabbe <a name="P4.0192"></a> khattiyamahāsālādayopi amaccaparijanāpi ‘‘deva, kumāro sīlācāraguṇasampanno vaṃsānurakkhito rajjadāyādo, mā naṃ mātugāmassa vacanaṃ gahetvā anupaparikkhitvāva vināsehi, raññā nāma nisammakārinā bhavitabba’’nti vatvā satta gāthā abhāsiṃsu –</p>
<p class="hangnum"><a name="para106"></a><span class="paranum">106</span>.</p>
<p class="gatha1"> ‘‘Nādaṭṭhā parato dosaṃ, aṇuṃ thūlāni sabbaso;</p>
<p class="gathalast">Issaro paṇaye daṇḍaṃ, sāmaṃ appaṭivekkhiya.</p>
<p class="hangnum"><a name="para107"></a><span class="paranum">107</span>.</p>
<p class="gatha1"> ‘‘Yo ca appaṭivekkhitvā, daṇḍaṃ kubbati khattiyo;</p>
<p class="gathalast">Sakaṇṭakaṃ so gilati, jaccandhova samakkhikaṃ.</p>
<p class="hangnum"><a name="para108"></a><span class="paranum">108</span>.</p>
<p class="gatha1"> ‘‘Adaṇḍiyaṃ <a name="M4.0193"></a> daṇḍayati, daṇḍiyañca adaṇḍiyaṃ;</p>
<p class="gathalast">Andhova visamaṃ maggaṃ, na jānāti samāsamaṃ.</p>
<p class="hangnum"><a name="para109"></a><span class="paranum">109</span>.</p>
<p class="gatha1"> ‘‘Yo ca etāni ṭhānāni, aṇuṃ thūlāni sabbaso;</p>
<p class="gathalast">Sudiṭṭhamanusāseyya, sa ve voharitu marahati.</p>
<p class="hangnum"><a name="para110"></a><span class="paranum">110</span>.</p>
<p class="gatha1"> ‘‘Nekantamudunā sakkā, ekantatikhiṇena vā;</p>
<p class="gathalast">Attaṃ mahante ṭhapetuṃ, tasmā ubhayamācare.</p>
<p class="hangnum"><a name="para111"></a><span class="paranum">111</span>.</p>
<p class="gatha1"> ‘‘Paribhūto <a name="V4.0171"></a> mudu hoti, atitikkho ca veravā;</p>
<p class="gathalast">Etañca ubhayaṃ ñatvā, anumajjhaṃ samācare.</p>
<p class="hangnum"><a name="para112"></a><span class="paranum">112</span>.</p>
<p class="gatha1"> ‘‘Bahumpi ratto bhāseyya, duṭṭhopi bahu bhāsati;</p>
<p class="gathalast">Na itthikāraṇā rāja, puttaṃ ghātetumarahasī’’ti.</p>
<p class="bodytext">Tattha <span class="bld">nādaṭṭhā</span>ti na adisvā. <span class="bld">Parato</span>ti parassa. <span class="bld">Sabbaso</span>ti sabbāni. <span class="bld">Aṇuṃthūlānī</span>ti khuddakamahantāni vajjāni. <span class="bld">Sāmaṃ appaṭivekkhiyā</span>ti parassa vacanaṃ gahetvā attano paccakkhaṃ akatvā pathavissaro rājā daṇḍaṃ na paṇaye na paṭṭhapeyya. Mahāsammatarājakālasmiñhi satato uttari daṇḍo nāma natthi, tāḷanagarahaṇapabbājanato uddhaṃ hatthapādacchedanaghātanaṃ nāma natthi, pacchā kakkhaḷarājūnaṃyeva kāle etaṃ uppannaṃ, taṃ sandhāya te amaccā ‘‘ekanteneva parassa dosaṃ sāmaṃ adisvā kātuṃ na yutta’’nti kathentā evamāhaṃsu.</p>
<p class="bodytext"><span class="bld">Yo ca appaṭivekkhitvā</span>ti mahārāja, evaṃ appaṭivekkhitvā dosānucchavike daṇḍe paṇetabbe yo rājā agatigamane ṭhito taṃ dosaṃ appaṭivekkhitvā hatthacchedādidaṇḍaṃ karoti, so <a name="P4.0193"></a> attano dukkhakāraṇaṃ karonto sakaṇṭakaṃ bhojanaṃ gilati nāma, jaccandho viya ca samakkhikaṃ bhuñjati nāma. <span class="bld">Adaṇḍiya</span>nti yo adaṇḍiyaṃ adaṇḍapaṇetabbañca daṇḍetvā daṇḍiyañca daṇḍapaṇetabbaṃ adaṇḍetvā attano rucimeva karoti, so andho viya visamaṃ maggaṃ paṭipanno, na jānāti samāsamaṃ, tato pāsāṇādīsu pakkhalanto andho viya catūsu apāyesu mahādukkhaṃ pāpuṇātīti <a name="M4.0194"></a> attho. <span class="bld">Etāni ṭhānānī</span>ti etāni daṇḍiyādaṇḍiyakāraṇāni ceva daṇḍiyakāraṇesupi aṇuṃthūlāni ca sabbāni sudiṭṭhaṃ disvā anusāseyya, sa ve voharituṃ rajjamanusāsituṃ arahatīti attho.</p>
<p class="bodytext"><span class="bld">Attaṃ mahante ṭhapetu</span>nti evarūpo anuppanne bhoge uppādetvā uppanne thāvare katvā attānaṃ mahante uḷāre issariye ṭhapetuṃ na sakkotīti attho. <span class="bld">Mudū</span>ti mudurājā raṭṭhavāsīnaṃ paribhūto hoti avaññāto, so rajjaṃ niccoraṃ kātuṃ na sakkoti. <span class="bld">Veravā</span>ti atitikkhassa pana sabbepi raṭṭhavāsino verino hontīti so veravā nāma hoti. <span class="bld">Anumajjha</span>nti anubhūtaṃ mudutikhiṇabhāvānaṃ majjhaṃ samācare, amudu atikkho hutvā rajjaṃ kāreyyāti attho. <span class="bld">Na itthikāraṇā</span>ti pāpaṃ lāmakaṃ mātugāmaṃ nissāya vaṃsānurakkhakaṃ chattadāyādaṃ puttaṃ ghātetuṃ nārahasi, mahārājāti.</p>
<p class="bodytext">Evaṃ <a name="V4.0172"></a> nānākāraṇehi kathentāpi amaccā attano kathaṃ gāhāpetuṃ nāsakkhiṃsu. Bodhisattopi yācanto attano kathaṃ gāhāpetuṃ nāsakkhi. Andhabālo pana rājā ‘‘gacchatha naṃ corapapāte khipathā’’ti āṇāpento aṭṭhamaṃ gāthamāha –</p>
<p class="hangnum"><a name="para113"></a><span class="paranum">113</span>.</p>
<p class="gatha1"> ‘‘Sabbova loko ekato, itthī ca ayamekikā;</p>
<p class="gathalast">Tenāhaṃ paṭipajjissaṃ, gacchatha pakkhipatheva ta’’nti.</p>
<p class="bodytext">Tattha <span class="bld">tenāha</span>nti yena kāraṇena sabbo loko ekato kumārasseva pakkho hutvā ṭhito, ayañca itthī ekikāva, tena kāraṇena ahaṃ imissā vacanaṃ paṭipajjissaṃ, gacchatha taṃ pabbataṃ āropetvā papāte khipathevāti.</p>
<p class="bodytext">Evaṃ vutte soḷasasahassāsu rājaitthīsu ekāpi sakabhāvena saṇṭhātuṃ nāsakkhi, sakalanagaravāsino bāhā paggayha kanditvā kese vikirayamānā vilapiṃsu. Rājā ‘‘ime imassa papāte khipanaṃ <a name="P4.0194"></a> paṭibāheyyu’’nti saparivāro gantvā mahājanassa paridevantasseva naṃ uddhaṃpādaṃ avaṃsiraṃ katvā gāhāpetvā papāte khipāpesi. Athassa mettānubhāvena pabbate adhivatthā devatā ‘‘mā bhāyi mahāpadumā’’ti taṃ samassāsetvā <a name="M4.0195"></a> ubhohi hatthehi gahetvā hadaye ṭhapetvā dibbasamphassaṃ pharāpetvā otaritvā pabbatapāde patiṭṭhitanāgarājassa phaṇagabbhe ṭhapesi. Nāgarājā bodhisattaṃ nāgabhavanaṃ netvā attano yasaṃ majjhe bhinditvā adāsi. So tattha ekasaṃvaccharaṃ vasitvā ‘‘manussapathaṃ gamissāmī’’ti vatvā ‘‘kataraṃ ṭhāna’’nti vutte ‘‘himavantaṃ gantvā pabbajissāmī’’ti āha. Nāgarājā ‘‘sādhū’’ti taṃ gahetvā manussapathe patiṭṭhāpetvā pabbajitaparikkhāre datvā sakaṭṭhānameva gato. Sopi himavantaṃ pavisitvā isipabbajjaṃ pabbajitvā jhānābhiññaṃ nibbattetvā vanamūlaphalāhāro tattha paṭivasati.</p>
<p class="bodytext">Atheko bārāṇasivāsī vanacarako taṃ ṭhānaṃ patto mahāsattaṃ sañjānitvā ‘‘nanu tvaṃ deva, mahāpadumakumāro’’ti vatvā ‘‘āma, sammā’’ti vutte taṃ vanditvā katipāhaṃ tattha vasitvā bārāṇasiṃ gantvā rañño ārocesi ‘‘deva, putto te himavantapadese isipabbajjaṃ pabbajitvā paṇṇasālāyaṃ vasati, ahaṃ tassa santike vasitvā āgato’’ti. ‘‘Paccakkhato te diṭṭho’’ti? ‘‘Āma devā’’ti. Rājā mahābalakāyaparivuto tattha gantvā vanapariyante khandhāvāraṃ bandhitvā amaccagaṇaparivuto paṇṇasālaṃ gantvā kañcanarūpasadisaṃ paṇṇasāladvāre nisinnaṃ mahāsattaṃ disvā vanditvā ekamantaṃ nisīdi. Amaccāpi vanditvā paṭisanthāraṃ katvā <a name="V4.0173"></a> nisīdiṃsu. Bodhisattopi rājānaṃ paṭipucchitvā paṭisanthāramakāsi. Atha naṃ rājā ‘‘tāta, mayā tvaṃ gambhīre <a name="P4.0195"></a> papāte khipāpito, kathaṃ sajīvitosī’’ti pucchanto navamaṃ gāthamāha –</p>
<p class="hangnum"><a name="para114"></a><span class="paranum">114</span>.</p>
<p class="gatha1"> ‘‘Anekatāle narake, gambhīre ca suduttare;</p>
<p class="gathalast">Pātito giriduggasmiṃ, kena tvaṃ tattha nāmarī’’ti.</p>
<p class="bodytext">Tattha <span class="bld">anekatāle</span>ti anekatālappamāṇe. <span class="bld">Nāmarī</span>ti na amari.</p>
<p class="bodytext">Tatoparaṃ –</p>
<p class="hangnum"><a name="para115"></a><span class="paranum">115</span>.</p>
<p class="gatha1"> ‘‘Nāgo jātaphaṇo tattha, thāmavā girisānujo;</p>
<p class="gathalast">Paccaggahi maṃ bhogehi, tenāhaṃ tattha nāmariṃ.</p>
<p class="hangnum"><a name="para116"></a><span class="paranum">116</span>.</p>
<p class="gatha1"> ‘‘Ehi <a name="M4.0196"></a> taṃ paṭinessāmi, rājaputta sakaṃ gharaṃ;</p>
<p class="gathalast">Rajjaṃ kārehi bhaddante, kiṃ araññe karissasi.</p>
<p class="hangnum"><a name="para117"></a><span class="paranum">117</span>.</p>
<p class="gatha1"> ‘‘Yathā gilitvā baḷisaṃ, uddhareyya salohitaṃ;</p>
<p class="gathalast">Uddharitvā sukhī assa, evaṃ passāmi attanaṃ.</p>
<p class="hangnum"><a name="para118"></a><span class="paranum">118</span>.</p>
<p class="gatha1"> ‘‘Kiṃ nu tvaṃ baḷisaṃ brūsi, kiṃ tvaṃ brūsi salohitaṃ;</p>
<p class="gathalast">Kiṃ nu tvaṃ ubbhataṃ brūsi, taṃ me akkhāhi pucchito.</p>
<p class="hangnum"><a name="para119"></a><span class="paranum">119</span>.</p>
<p class="gatha1"> ‘‘Kāmāhaṃ baḷisaṃ brūmi, hatthiassaṃ salohitaṃ;</p>
<p class="gathalast">Cattāhaṃ ubbhataṃ brūmi, evaṃ jānāhi khattiyā’’ti. –</p>
<p class="unindented">Imāsu pañcasu ekantarikā tisso gāthā bodhisattassa, dve rañño.</p>
<p class="bodytext">Tattha <a name="V4.0174"></a> <span class="bld">paccaggahi ma</span>nti pabbatapatanakāle devatāya pariggahetvā dibbasamphassena samassāsetvā upanītaṃ maṃ paṭiggaṇhi, gahetvā ca pana nāgabhavanaṃ ānetvā mahantaṃ yasaṃ datvā ‘‘manussapathaṃ maṃ nehī’’ti vutto maṃ manussapathaṃ ānesi. Ahaṃ idhāgantvā pabbajito, iti tena devatāya ca nāgarājassa ca ānubhāvena ahaṃ tattha nāmarinti sabbaṃ ārocesi.</p>
<p class="bodytext"><span class="bld">Ehī</span>ti rājā tassa vacanaṃ sutvā somanassappatto hutvā ‘‘tāta, ahaṃ bālabhāvena itthiyā vacanaṃ gahetvā evaṃ sīlācārasampanne tayi aparajjhiṃ, khamāhi me dosa’’nti pādesu nipatitvā ‘‘uṭṭhehi, mahārāja, khamāma te dosaṃ, ito paraṃ puna mā evaṃ anisammakārī bhaveyyāsī’’ti vutte ‘‘tāta, tvaṃ attano kulasantakaṃ setacchattaṃ ussāpetvā rajjaṃ anusāsanto mayhaṃ khamasi nāmā’’ti evamāha.</p>
<p class="bodytext"><span class="bld">Uddharitvā</span>ti <a name="P4.0196"></a> hadayavakkādīni asampattameva taṃ uddharitvā sukhī assa. <span class="bld">Evaṃ passāmi attana</span>nti attānaṃ mahārāja, evaṃ ahampi puna sotthibhāvappattaṃ gilitabaḷisaṃ purisamiva attānaṃ passāmīti. <span class="bld">‘‘Kiṃ nu tva’’</span>nti idaṃ rājā tamatthaṃ vitthārato sotuṃ pucchati. <span class="bld">Kāmāha</span>nti pañca kāmaguṇe ahaṃ. <span class="bld">Hatthiassaṃ salohita</span>nti evaṃ hatthiassarathavāhanaṃ sattaratanādivibhavaṃ ‘‘salohita’’nti brūmi. <span class="bld">Cattāha</span>nti cattaṃ ahaṃ, yadā taṃ sabbampi cattaṃ hoti pariccattaṃ, taṃ dānāhaṃ ‘‘ubbhata’’nti brūmi.</p>
<p class="bodytext">‘‘Iti <a name="M4.0197"></a> kho, mahārāja, mayhaṃ rajjena kiccaṃ natthi, tvaṃ pana dasa rājadhamme akopetvā agatigamanaṃ pahāya dhammena rajjaṃ kārehī’’ti mahāsatto pitu ovādaṃ adāsi. So rājā roditvā paridevitvā nagaraṃ gacchanto antarāmagge amacce pucchi. ‘‘Ahaṃ kaṃ nissāya evarūpena ācāraguṇasampannena puttena viyogaṃ patto’’ti? ‘‘Aggamahesiṃ, devā’’ti. Rājā taṃ uddhaṃpādaṃ gāhāpetvā corapapāte khipāpetvā nagaraṃ pavisitvā dhammena rajjaṃ kāresi.</p>
<p class="bodytext">Satthā imaṃ dhammadesanaṃ āharitvā ‘‘evaṃ, bhikkhave, pubbepesā maṃ akkositvā mahāvināsaṃ pattā’’ti vatvā –</p>
<p class="hangnum"><a name="para120"></a><span class="paranum">120</span>.</p>
<p class="gatha1"> ‘‘Ciñcamāṇavikā <a name="V4.0175"></a> mātā, devadatto ca me pitā;</p>
<p class="gatha2">Ānando paṇḍito nāgo, sāriputto ca devatā;</p>
<p class="gathalast">Rājaputto ahaṃ āsiṃ, evaṃ dhāretha jātaka’’nti. –</p>
<p class="unindented">Osānagāthāya jātakaṃ samodhānesi.</p>
<p class="centered">Mahāpadumajātakavaṇṇanā navamā.</p>
<p class="hangnum"> </p>
<p class="bodytext"> [473] 10. Mittāmittajātakavaṇṇanā</p>
<p class="bodytext"><span class="bld">Kāni kammānī</span>ti idaṃ satthā jetavane viharanto kosalarañño atthacarakaṃ amaccaṃ ārabbha kathesi. So kira rañño bahūpakāro ahosi. Athassa rājā atirekasammānaṃ kāresi. Avasesā naṃ asahamānā ‘‘deva, asuko nāma amacco tumhākaṃ anatthakārako’’ti paribhindiṃsu. Rājā taṃ pariggaṇhanto kiñci dosaṃ adisvā ‘‘ahaṃ imassa kiñci dosaṃ na passāmi, kathaṃ nu kho sakkā mayā imassa mittabhāvaṃ vā amittabhāvaṃ vā jānitu’’nti cintetvā ‘‘imaṃ pañhaṃ ṭhapetvā tathāgataṃ <a name="P4.0197"></a> añño jānituṃ na sakkhissati, gantvā pucchissāmī’’ti bhuttapātarāso satthāraṃ upasaṅkamitvā ‘‘bhante, kathaṃ nu kho sakkā purisena attano mittabhāvaṃ vā amittabhāvaṃ vā jānitu’’nti pucchi. Atha naṃ satthā ‘‘pubbepi mahārāja, paṇḍitā imaṃ pañhaṃ cintetvā paṇḍite pucchitvā tehi kathitavasena <a name="M4.0198"></a> ñatvā amitte vajjetvā mitte seviṃsū’’ti vatvā tena yācito atītaṃ āhari.</p>
<p class="bodytext">Atīte bārāṇasiyaṃ brahmadatte rajjaṃ kārente bodhisatto tassa atthadhammānusāsako amacco ahosi. Tadā bārāṇasirañño ekaṃ atthacarakaṃ amaccaṃ sesā paribhindiṃsu. Rājā tassa dosaṃ apassanto ‘‘kathaṃ nu kho sakkā mittaṃ vā amittaṃ vā ñātu’’nti mahāsattaṃ pucchanto paṭhamaṃ gāthamāha –</p>
<p class="hangnum"><a name="para121"></a><span class="paranum">121</span>.</p>
<p class="gatha1"> ‘‘Kāni kammāni kubbānaṃ, kathaṃ viññū parakkame;</p>
<p class="gathalast">Amittaṃ jāneyya medhāvī, disvā sutvā ca paṇḍito’’ti.</p>
<p class="bodytext">Tassattho – kāni kammāni karontaṃ medhāvī paṇḍito puriso cakkhunā disvā vā sotena <a name="V4.0176"></a> sutvā vā ‘‘ayaṃ mayhaṃ amitto’’ti jāneyya, tassa jānanatthāya kathaṃ viññū parakkameyyāti.</p>
<p class="bodytext">Athassa amittalakkhaṇaṃ kathento āha –</p>
<p class="hangnum"><a name="para122"></a><span class="paranum">122</span>.</p>
<p class="gatha1"> ‘‘Na naṃ umhayate disvā, na ca naṃ paṭinandati;</p>
<p class="gathalast">Cakkhūni cassa na dadāti, paṭilomañca vattati.</p>
<p class="hangnum"><a name="para123"></a><span class="paranum">123</span>.</p>
<p class="gatha1"> ‘‘Amitte tassa bhajati, mitte tassa na sevati;</p>
<p class="gathalast">Vaṇṇakāme nivāreti, akkosante pasaṃsati.</p>
<p class="hangnum"><a name="para124"></a><span class="paranum">124</span>.</p>
<p class="gatha1"> ‘‘Guyhañca tassa nakkhāti, tassa guyhaṃ na gūhati;</p>
<p class="gathalast">Kammaṃ tassa na vaṇṇeti, paññassa nappasaṃsati.</p>
<p class="hangnum"><a name="para125"></a><span class="paranum">125</span>.</p>
<p class="gatha1"> ‘‘Abhave nandati tassa, bhave tassa na nandati;</p>
<p class="gatha2">Accheraṃ bhojanaṃ laddhā, tassa nuppajjate sati;</p>
<p class="gathalast">Tato naṃ nānukampati, aho sopi labheyyito.</p>
<p class="hangnum"><a name="para126"></a><span class="paranum">126</span>.</p>
<p class="gatha1"> ‘‘Iccete soḷasākārā, amittasmiṃ patiṭṭhitā;</p>
<p class="gathalast">Yehi amittaṃ jāneyya, disvā sutvā ca paṇḍito’’ti.</p>
<p class="bodytext">Mahāsatto <a name="M4.0199"></a> imā pañca gāthā vatvāna puna –</p>
<p class="hangnum"><a name="para127"></a><span class="paranum">127</span>.</p>
<p class="gatha1"> ‘‘Kāni <a name="P4.0198"></a> kammāni kubbānaṃ, kathaṃ viññū parakkame;</p>
<p class="gathalast">Mittaṃ jāneyya medhāvī, disvā sutvā ca paṇḍito’’ti. –</p>
<p class="unindented">Imāya gāthāya mittalakkhaṇaṃ puṭṭho sesagāthā abhāsi –</p>
<p class="hangnum"><a name="para128"></a><span class="paranum">128</span>.</p>
<p class="gatha1"> ‘‘Pavutthaṃ <a name="V4.0177"></a> tassa sarati, āgataṃ abhinandati;</p>
<p class="gathalast">Tato kelāyito hoti, vācāya paṭinandati.</p>
<p class="hangnum"><a name="para129"></a><span class="paranum">129</span>.</p>
<p class="gatha1"> ‘‘Mitte tasseva bhajati, amitte tassa na sevati;</p>
<p class="gathalast">Akkosante nivāreti, vaṇṇakāme pasaṃsati.</p>
<p class="hangnum"><a name="para130"></a><span class="paranum">130</span>.</p>
<p class="gatha1"> ‘‘Guyhañca tassa akkhāti, tassa guyhañca gūhati;</p>
<p class="gathalast">Kammañca tassa vaṇṇeti, paññaṃ tassa pasaṃsati.</p>
<p class="hangnum"><a name="para131"></a><span class="paranum">131</span>.</p>
<p class="gatha1"> ‘‘Bhave ca nandati tassa, abhave tassa na nandati;</p>
<p class="gatha2">Accheraṃ bhojanaṃ laddhā, tassa uppajjate sati;</p>
<p class="gathalast">Tato naṃ anukampati, aho sopi labheyyito.</p>
<p class="hangnum"><a name="para132"></a><span class="paranum">132</span>.</p>
<p class="gatha1"> ‘‘Iccete soḷasākārā, mittasmiṃ suppatiṭṭhitā;</p>
<p class="gathalast">Yehi mittañca jāneyya, disvā sutvā ca paṇḍito’’ti.</p>
<p class="bodytext">Tattha <span class="bld">na naṃ umhayate disvā</span>ti taṃ mittaṃ mittapatirūpako disvā sitaṃ na karoti, pahaṭṭhākāraṃ na dasseti. <span class="bld">Na ca naṃ paṭinandatī</span>ti tassa kathaṃ paggaṇhanto na paṭinandati na tussati. <span class="bld">Cakkhūni cassa na dadātī</span>ti olokentaṃ na oloketi. <span class="bld">Paṭilomañcā</span>ti tassa kathaṃ paṭippharati paṭisattu hoti. <span class="bld">Vaṇṇakāme</span>ti tassa vaṇṇaṃ bhaṇante. <span class="bld">Nakkhātī</span>ti attano guyhaṃ tassa na ācikkhati. <span class="bld">Kammaṃ tassā</span>ti tena katakammaṃ na vaṇṇayati. <span class="bld">Paññassā</span>ti assa paññaṃ nappasaṃsati, ñāṇasampadaṃ na pasaṃsati. <span class="bld">Abhave</span>ti avaḍḍhiyaṃ. <span class="bld">Tassa nuppajjate satī</span>ti tassa mittapatirūpakassa ‘‘mama mittassapi ito dassāmī’’ti sati na uppajjati. <span class="bld">Nānukampatī</span>ti muducittena na cinteti. <span class="bld">Labheyyito</span>ti labheyya ito. <span class="bld">Ākārā</span>ti kāraṇāni. <span class="bld">Pavuttha</span>nti videsagataṃ<a name="M4.0200"></a>. <span class="bld">Kelāyito</span>ti kelāyati mamāyati pattheti piheti icchatīti attho. <span class="bld">Vācāyā</span>ti madhuravacanena taṃ samudācaranto paṭinandati tussati. Sesaṃ vuttapaṭipakkhanayena veditabbaṃ. Rājā <a name="P4.0199"></a> mahāsattassa kathāya attamano hutvā tassa mahantaṃ yasaṃ adāsi.</p>
<p class="bodytext">Satthā imaṃ dhammadesanaṃ āharitvā ‘‘evaṃ, mahārāja, pubbepesa pañho samuṭṭhahi, paṇḍitāva naṃ <a name="V4.0178"></a> kathayiṃsu, imehi dvattiṃsāya ākārehi mittāmitto jānitabbo’’ti vatvā jātakaṃ samodhānesi – ‘‘tadā rājā ānando ahosi, paṇḍitāmacco pana ahameva ahosi’’nti.</p>
<p class="centered">Mittāmittajātakavaṇṇanā dasamā.</p>
<p class="bodytext">Jātakuddānaṃ –</p>
<p class="gatha1">Kuṇālaṃ bhaddasālañca, samuddavāṇija paṇḍitaṃ;</p>
<p class="gathalast">Janasandhaṃ mahākaṇhaṃ, kosiyaṃ sirimantakaṃ.</p>
<p class="gatha1">Padumaṃ mittāmittañca, iccete dasa jātake;</p>
<p class="gathalast">Saṅgāyiṃsu mahātherā, dvādasamhi nipātake.</p>
<p class="centered">Dvādasakanipātavaṇṇanā niṭṭhitā.</p>
<p class="chapter">13. Terasakanipāto</p>
<p class="hangnum"> </p>
<p class="bodytext"> [474] 1. Ambajātakavaṇṇanā</p>
<p class="bodytext"><span class="bld">Ahāsi</span> <a name="V4.0179"></a><a name="P4.0200"></a><a name="M4.0201"></a> <span class="bld">me ambaphalāni pubbe</span>ti idaṃ satthā jetavane viharanto devadattaṃ ārabbha kathesi. Devadatto hi ‘‘ahaṃ buddho bhavissāmi, mayhaṃ samaṇo gotamo neva ācariyo na upajjhāyo’’ti ācariyaṃ paccakkhāya jhānaparihīno saṅghaṃ bhinditvā anupubbena sāvatthiṃ āgacchanto bahijetavane pathaviyā vivare dinne avīciṃ pāvisi. Tadā bhikkhū dhammasabhāyaṃ kathaṃ samuṭṭhāpesuṃ ‘‘āvuso, devadatto ācariyaṃ paccakkhāya mahāvināsaṃ patto, avīcimahāniraye nibbatto’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva, pubbepi devadatto ācariyaṃ paccakkhāya mahāvināsaṃ pattoyevā’’ti vatvā atītaṃ āhari.</p>
<p class="bodytext">Atīte bārāṇasiyaṃ brahmadatte rajjaṃ kārente tassa purohitakulaṃ ahivātarogena vinassi. Ekova putto bhittiṃ bhinditvā palāto. So takkasilaṃ gantvā disāpāmokkhassācariyassa santike tayo vede ca avasesasippāni ca uggahetvā ācariyaṃ vanditvā nikkhanto ‘‘desacārittaṃ jānissāmī’’ti caranto ekaṃ paccantanagaraṃ pāpuṇi. Taṃ nissāya mahācaṇḍālagāmako ahosi. Tadā bodhisatto tasmiṃ gāme paṭivasati, paṇḍito byatto akāle phalaṃ gaṇhāpanamantaṃ jānāti. So pātova vuṭṭhāya kājaṃ ādāya tato gāmā nikkhimitvā araññe ekaṃ ambarukkhaṃ upasaṅkamitvā sattapadamatthake ṭhito taṃ mantaṃ parivattetvā ambarukkhaṃ ekena <a name="P4.0201"></a> udakapasatena paharati. Rukkhato taṅkhaṇaññeva purāṇapaṇṇāni patanti, navāni uṭṭhahanti, pupphāni pupphitvā patanti, ambaphalāni uṭṭhāya muhutteneva paccitvā madhurāni ojavantāni dibbarasasadisāni hutvā rukkhato patanti. Mahāsatto tāni uccinitvā yāvadatthaṃ khāditvā kājaṃ pūrāpetvā gehaṃ gantvā tāni vikkiṇitvā puttadāraṃ posesi.</p>
<p class="bodytext">So <a name="V4.0180"></a><a name="M4.0202"></a> brāhmaṇakumāro mahāsattaṃ akāle ambapakkāni āharitvā vikkiṇantaṃ disvā ‘‘nissaṃsayena tehi mantabalena uppannehi bhavitabbaṃ, imaṃ purisaṃ nissāya idaṃ anagghamantaṃ labhissāmī’’ti cintetvā mahāsattassa ambāni āharaṇaniyāmaṃ pariggaṇhanto tathato ñatvā tasmiṃ araññato anāgateyeva tassa gehaṃ gantvā ajānanto viya hutvā tassa bhariyaṃ ‘‘kuhiṃ ayyo, ācariyo’’ti pucchitvā ‘‘araññaṃ gato’’ti vutte taṃ āgataṃ āgamayamānova ṭhatvā āgacchantaṃ disvā hatthato pacchiṃ gahetvā āharitvā gehe ṭhapesi. Mahāsatto taṃ oloketvā bhariyaṃ āha – ‘‘bhadde, ayaṃ māṇavo mantatthāya āgato, tassa hatthe manto nassati, asappuriso eso’’ti. Māṇavopi ‘‘ahaṃ imaṃ mantaṃ ācariyassa upakārako hutvā labhissāmī’’ti cintetvā tato paṭṭhāya tassa gehe sabbakiccāni karoti. Dārūni āharati, vīhiṃ koṭṭeti, bhattaṃ pacati, dantakaṭṭhamukhadhovanādīni deti, pādaṃ dhovati.</p>
<p class="bodytext">Ekadivasaṃ mahāsattena ‘‘tāta māṇava, mañcapādānaṃ me upadhānaṃ dehī’’ti vutte aññaṃ apassitvā sabbarattiṃ ūrumhi ṭhapetvā nisīdi. Aparabhāge mahāsattassa bhariyā puttaṃ vijāyi. Tassā pasūtikāle parikammaṃ sabbamakāsi. Sā ekadivasaṃ mahāsattaṃ āha ‘‘sāmi, ayaṃ māṇavo jātisampanno hutvā mantatthāya amhākaṃ veyyāvaccaṃ karoti, etassa hatthe manto tiṭṭhatu vā mā vā, detha tassa manta’’nti. So ‘‘sādhū’’ti sampaṭicchitvā <a name="P4.0202"></a> tassa mantaṃ datvā evamāha – ‘‘tāta, anagghoyaṃ manto, tava imaṃ nissāya mahālābhasakkāro bhavissati, raññā vā rājamahāmattena vā ‘ko te ācariyo’ti puṭṭhakāle mā maṃ nigūhittho, sace hi ‘caṇḍālassa me santikā manto gahito’ti lajjanto ‘brāhmaṇamahāsālo me ācariyo’ti kathessasi, imassa mantassa phalaṃ na labhissasī’’ti. So ‘‘kiṃ kāraṇā taṃ nigūhissāmi, kenaci puṭṭhakāle tumheyeva kathessāmī’’ti vatvā taṃ vanditvā caṇḍālagāmato nikkhamitvā mantaṃ vīmaṃsitvā anupubbena bārāṇasiṃ patvā ambāni vikkiṇitvā bahuṃ dhanaṃ labhi.</p>
<p class="bodytext">Athekadivasaṃ uyyānapālo tassa hatthato ambaṃ kiṇitvā rañño adāsi. Rājā taṃ paribhuñjitvā ‘‘kuto samma, tayā evarūpaṃ ambaṃ <a name="M4.0203"></a> laddha’’nti pucchi. Deva, eko māṇavo akālaambaphalāni ānetvā vikkiṇāti, tato me gahitanti. Tena hi ‘‘ito paṭṭhāya idheva ambāni āharatū’’ti naṃ vadehīti. So tathā akāsi. Māṇavopi tato paṭṭhāya ambāni rājakulaṃ harati. Atha raññā ‘‘upaṭṭhaha ma’’nti vutte rājānaṃ upaṭṭhahanto bahuṃ dhanaṃ labhitvā anukkamena vissāsiko jāto. Atha naṃ ekadivasaṃ rājā pucchi ‘‘māṇava, kuto akāle evaṃ <a name="V4.0181"></a> vaṇṇagandharasasampannāni ambāni labhasi, kiṃ te nāgo vā supaṇṇo vā devo vā koci deti, udāhu mantabalaṃ eta’’nti? ‘‘Na me mahārāja, koci deti, anaggho pana me manto atthi, tasseva bala’’nti. ‘‘Tena hi mayampi te ekadivasaṃ mantabalaṃ daṭṭhukāmā’’ti. ‘‘Sādhu, deva, dassessāmī’’ti. Rājā punadivase tena saddhiṃ uyyānaṃ gantvā ‘‘dassehī’’ti āha. So ‘‘sādhū’’ti ambarukkhaṃ upagantvā sattapadamatthake ṭhito mantaṃ parivattetvā rukkhaṃ udakena pahari. Taṅkhaṇaññeva ambarukkho heṭṭhā vuttaniyāmeneva phalaṃ gahetvā <a name="P4.0203"></a> mahāmegho viya ambavassaṃ vassi. Mahājano sādhukāraṃ adāsi, celukkhepā pavattiṃsu.</p>
<p class="bodytext">Rājā ambaphalāni khāditvā tassa bahuṃ dhanaṃ datvā ‘‘māṇavaka, evarūpo te acchariyamanto kassa santike gahito’’ti pucchi. Māṇavo ‘‘sacāhaṃ ‘caṇḍālassa santike’ti vakkhāmi, lajjitabbakaṃ bhavissati, mañca garahissanti, manto kho pana me paguṇo, idāni na nassissati, disāpāmokkhaṃ ācariyaṃ apadisāmī’’ti cintetvā musāvādaṃ katvā ‘‘takkasilāyaṃ disāpāmokkhācariyassa santike gahito me’’ti vadanto ācariyaṃ paccakkhāsi. Taṅkhaṇaññeva manto antaradhāyi. Rājā somanassajāto taṃ ādāya nagaraṃ pavisitvā punadivase ‘‘ambāni khādissāmī’’ti uyyānaṃ gantvā maṅgalasilāpaṭṭe nisīditvā māṇava, ambāni āharāti āha. So ‘‘sādhū’’ti ambaṃ upagantvā sattapadamatthake ṭhito ‘‘mantaṃ parivattessāmī’’ti mante anupaṭṭhahante antarahitabhāvaṃ ñatvā lajjito aṭṭhāsi. Rājā ‘‘ayaṃ pubbe parisamajjheyeva ambāni āharitvā amhākaṃ deti, ghanameghavassaṃ viya ambavassaṃ vassāpeti, idāni thaddho viya ṭhito, kiṃ nu kho kāraṇa’’nti cintetvā taṃ pucchanto paṭhamaṃ gāthamāha –</p>
<p class="hangnum"><a name="para1"></a><span class="paranum">1</span>.</p>
<p class="gatha1"> ‘‘Ahāsi <a name="M4.0204"></a> me ambaphalāni pubbe, aṇūni thūlāni ca brahmacāri;</p>
<p class="gathalast">Teheva mantehi na dāni tuyhaṃ, dumapphalā pātubhavanti brahme’’ti.</p>
<p class="bodytext">Tattha <span class="bld">ahāsī</span>ti āhari. <span class="bld">Dumapphalā</span>ti rukkhaphalāni.</p>
<p class="bodytext">Taṃ sutvā māṇavo ‘‘sace ‘ajja ambaphalaṃ na gaṇhāmī’ti vakkhāmi, rājā me kujjhissati, musāvādena naṃ vañcessāmī’’ti dutiyaṃ gāthamāha –</p>
<p class="hangnum"><a name="para2"></a><span class="paranum">2</span>.</p>
<p class="gatha1"> ‘‘Nakkhattayogaṃ <a name="V4.0182"></a> paṭimānayāmi, khaṇaṃ muhuttañca mante na passaṃ;</p>
<p class="gathalast">Nakkhattayogañca <a name="P4.0204"></a> khaṇañca laddhā, addhā harissambaphalaṃ pahūta’’nti.</p>
<p class="bodytext">Tattha <span class="bld">addhāharissambaphala</span>nti addhā ambaphalaṃ āharissāmi.</p>
<p class="bodytext">Rājā ‘‘ayaṃ aññadā nakkhattayogaṃ na vadati, kiṃ nu kho eta’’nti pucchanto dve gāthā abhāsi –</p>
<p class="hangnum"><a name="para3"></a><span class="paranum">3</span>.</p>
<p class="gatha1"> ‘‘Nakkhattayogaṃ na pure abhāṇi, khaṇaṃ muhuttaṃ na pure asaṃsi;</p>
<p class="gathalast">Sayaṃ harī ambaphalaṃ pahūtaṃ, vaṇṇena gandhena rasenupetaṃ.</p>
<p class="hangnum"><a name="para4"></a><span class="paranum">4</span>.</p>
<p class="gatha1"> ‘‘Mantābhijappena pure hi tuyhaṃ, dumapphalā pātubhavanti brahme;</p>
<p class="gathalast">Svājja na pāresi jappampi mantaṃ, ayaṃ so ko nāma tavajja dhammo’’ti.</p>
<p class="bodytext">Tattha <span class="bld">na pāresī</span>ti na sakkosi. <span class="bld">Jappampī</span>ti jappantopi parivattentopi. <span class="bld">Ayaṃ so</span>ti ayameva so tava sabhāvo ajja ko nāma jātoti.</p>
<p class="bodytext">Taṃ sutvā māṇavo ‘‘na sakkā rājānaṃ musāvādena vañcetuṃ, sacepi me sabhāve kathite āṇaṃ kareyya, karotu, sabhāvameva kathessāmī’’ti cintetvā dve gāthā abhāsi –</p>
<p class="hangnum"><a name="para5"></a><span class="paranum">5</span>.</p>
<p class="gatha1"> ‘‘Caṇḍālaputto <a name="M4.0205"></a> mama sampadāsi, dhammena mante pakatiñca saṃsi;</p>
<p class="gathalast">Mā cassu me pucchito nāmagottaṃ, guyhittho atthaṃ vijaheyya manto.</p>
<p class="hangnum"><a name="para6"></a><span class="paranum">6</span>.</p>
<p class="gatha1"> ‘‘Sohaṃ janindena janamhi puṭṭho, makkhābhibhūto alikaṃ abhāṇiṃ;</p>
<p class="gathalast">‘Mantā ime brāhmaṇassā’ti micchā, pahīnamanto kapaṇo rudāmī’’ti.</p>
<p class="bodytext">Tattha <span class="bld">dhammenā</span>ti samena kāraṇena appaṭicchādetvāva adāsi. <span class="bld">Pakatiñca saṃsī</span>ti ‘‘mā me pucchito nāmagottaṃ guyhittho, sace gūhasi<a name="P4.0205"></a>, mantā te nassissantī’’ti tesaṃ nassanapakatiñca mayhaṃ saṃsi. <span class="bld">Brāhmaṇassāti micchā</span>ti ‘‘brāhmaṇassa santike mayā ime mantā gahitā’’ti <a name="V4.0183"></a> micchāya abhaṇiṃ, tena me te mantā naṭṭhā, svāhaṃ pahīnamanto idāni kapaṇo rudāmīti.</p>
<p class="bodytext">Taṃ sutvā rājā ‘‘ayaṃ pāpadhammo evarūpaṃ ratanamantaṃ na olokesi, evarūpasmiñhi uttamaratanamante laddhe jāti kiṃ karissatī’’ti kujjhitvā tassa garahanto –</p>
<p class="hangnum"><a name="para7"></a><span class="paranum">7</span>.</p>
<p class="gatha1"> ‘‘Eraṇḍā pucimandā vā, atha vā pālibhaddakā;</p>
<p class="gathalast">Madhuṃ madhutthiko vinde, so hi tassa dumuttamo.</p>
<p class="hangnum"><a name="para8"></a><span class="paranum">8</span>.</p>
<p class="gatha1"> ‘‘Khattiyā brāhmaṇā vessā, suddā caṇḍālapukkusā;</p>
<p class="gathalast">Yamhā dhammaṃ vijāneyya, so hi tassa naruttamo.</p>
<p class="hangnum"><a name="para9"></a><span class="paranum">9</span>.</p>
<p class="gatha1"> ‘‘Imassa daṇḍañca vadhañca datvā, gale gahetvā khalayātha jammaṃ;</p>
<p class="gathalast">Yo uttamatthaṃ kasirena laddhaṃ, mānātimānena vināsayitthā’’ti. –</p>
<p class="unindented">Imā gāthā āha.</p>
<p class="bodytext">Tattha <a name="M4.0206"></a> <span class="bld">madhutthiko</span>ti madhuatthiko puriso araññe madhuṃ olokento etesaṃ rukkhānaṃ yato madhuṃ labhati, sova dumo tassa dumuttamo nāma. Tatheva khattiyādīsu yamhā purisā dhammaṃ kāraṇaṃ yuttaṃ atthaṃ vijāneyya, sova tassa uttamo naro nāma. <span class="bld">Imassa daṇḍañcā</span>ti imassa pāpadhammassa sabbassaharaṇadaṇḍañca veḷupesikādīhi piṭṭhicammaṃ uppāṭetvā vadhañca datvā imaṃ jammaṃ gale gahetvā khalayātha, khalikārattaṃ pāpetvā niddhamatha nikkaḍḍhatha, kiṃ iminā idha vasantenāti.</p>
<p class="bodytext">Rājapurisā tathā katvā ‘‘tavācariyassa santikaṃ gantvā taṃ ārādhetvāva sace puna mante labhissasi, idha āgaccheyyāsi, no ce, imaṃ disaṃ mā olokeyyāsī’’ti taṃ nibbisayamakaṃsu. So anātho hutvā ‘‘ṭhapetvā ācariyaṃ na me aññaṃ paṭisaraṇaṃ atthi, tasseva santikaṃ gantvā taṃ ārādhetvā puna mantaṃ yācissāmī’’ti rodanto taṃ gāmaṃ agamāsi. Atha <a name="P4.0206"></a> naṃ āgacchantaṃ disvā mahāsatto bhariyaṃ āmantetvā ‘‘bhadde, passa taṃ pāpadhammaṃ parihīnamantaṃ puna āgacchanta’’nti āha. So mahāsattaṃ upasaṅkamitvā vanditvā ekamantaṃ <a name="V4.0184"></a> nisinno ‘‘kiṃkāraṇā āgatosī’’ti puṭṭho ‘‘ācariya, musāvādaṃ katvā ācariyaṃ paccakkhitvā mahāvināsaṃ pattomhī’’ti vatvā accayaṃ dassetvā puna mante yācanto –</p>
<p class="hangnum"><a name="para10"></a><span class="paranum">10</span>.</p>
<p class="gatha1"> ‘‘Yathā samaṃ maññamāno pateyya, sobbhaṃ guhaṃ narakaṃ pūtipādaṃ;</p>
<p class="gatha2">Rajjūti vā akkame kaṇhasappaṃ, andho yathā jotimadhiṭṭhaheyya;</p>
<p class="gathalast">Evampi maṃ taṃ khalitaṃ sapañña, pahīnamantassa punappadāhī’’ti. – gāthamāha;</p>
<p class="bodytext">Tattha <span class="bld">yathā sama</span>nti yathā puriso idaṃ samaṃ ṭhānanti maññamāno sobbhaṃ vā guhaṃ vā bhūmiyā phalitaṭṭhānasaṅkhātaṃ narakaṃ vā pūtipādaṃ vā pateyya. <span class="bld">Pūtipādo</span>ti himavantapadese mahārukkhe sussitvā mate tassa <a name="M4.0207"></a> mūlesu pūtikesu jātesu tasmiṃ ṭhāne mahāāvāṭo hoti, tassa nāmaṃ. <span class="bld">Jotimadhiṭṭhaheyyā</span>ti aggiṃ akkameyya. <span class="bld">Evampī</span>ti evaṃ ahampi paññācakkhuno abhāvā andho tumhākaṃ visesaṃ ajānanto tumhesu khalito, taṃ maṃ khalitaṃ viditvā <span class="bld">sapañña</span> ñāṇasampanna pahīnamantassa mama punapi dethāti.</p>
<p class="bodytext">Atha naṃ ācariyo ‘‘tāta, kiṃ kathesi, andho hi saññāya dinnāya sobbhādīni pariharati, mayā paṭhamameva tava kathitaṃ, idāni kimatthaṃ mama santikaṃ āgatosī’’ti vatvā –</p>
<p class="hangnum"><a name="para11"></a><span class="paranum">11</span>.</p>
<p class="gatha1"> ‘‘Dhammena mantaṃ tava sampadāsiṃ, tuvampi dhammena paṭiggahesi;</p>
<p class="gathalast">Pakatimpi te attamano asaṃsiṃ, dhamme ṭhitaṃ taṃ na jaheyya manto.</p>
<p class="hangnum"><a name="para12"></a><span class="paranum">12</span>.</p>
<p class="gatha1"> ‘‘Yo <a name="P4.0207"></a> bāla-mantaṃ kasirena laddhaṃ, yaṃ dullabhaṃ ajja manussaloke;</p>
<p class="gathalast">Kiñcāpi laddhā jīvituṃ appapañño, vināsayī alikaṃ bhāsamāno.</p>
<p class="hangnum"><a name="para13"></a><span class="paranum">13</span>.</p>
<p class="gatha1"> ‘‘Bālassa mūḷhassa akataññuno ca, musā bhaṇantassa asaññatassa;</p>
<p class="gathalast">Mante mayaṃ tādisake na dema, kuto mantā gaccha na mayhaṃ ruccasī’’ti. –</p>
<p class="unindented">Imā gāthā āha.</p>
<p class="bodytext">Tattha <span class="bld">dhammenā</span>ti ahampi tava ācariyabhāgaṃ hiraññaṃ vā suvaṇṇaṃ vā aggahetvā dhammeneva mantaṃ sampadāsiṃ, tvampi kiñci adatvā dhammena sameneva paṭiggahesi. <span class="bld">Dhamme ṭhita</span>nti ācariyapūjakadhamme <a name="V4.0185"></a> ṭhitaṃ. <span class="bld">Tādisake</span>ti tathārūpe akālaphalagaṇhāpake mante na dema, gaccha na me ruccasīti.</p>
<p class="bodytext">So evaṃ ācariyena uyyojito ‘‘kiṃ mayhaṃ jīvitenā’’ti araññaṃ pavisitvā anāthamaraṇaṃ mari.</p>
<p class="bodytext">Satthā <a name="M4.0208"></a> imaṃ dhammadesanaṃ āharitvā ‘‘na, bhikkhave, idāneva, pubbepi devadatto ācariyaṃ paccakkhāya mahāvināsaṃ patto’’ti vatvā jātakaṃ samodhānesi – ‘‘tadā akataññū māṇavo devadatto ahosi, rājā ānando, caṇḍālaputto pana ahameva ahosi’’nti.</p>
<p class="centered">Ambajātakavaṇṇanā paṭhamā.</p>
<p class="hangnum"> </p>
<p class="bodytext"> [475] 2. Phandanajātakavaṇṇanā</p>
<p class="bodytext"><span class="bld">Kuṭhārihattho puriso</span>ti idaṃ satthā rohiṇīnadītīre viharanto ñātakānaṃ kalahaṃ ārabbha kathesi. Vatthu pana <span class="bld">kuṇālajātake</span> (jā. 2.21.kuṇālajātaka) āvi bhavissati. Tadā pana satthā ñātake āmantetvā – mahārājā, atīte bārāṇasiyaṃ brahmadatte rajjaṃ kārente bahinagare vaḍḍhakigāmo ahosi. Tatreko brāhmaṇavaḍḍhakī araññato dārūni āharitvā rathaṃ katvā jīvikaṃ kappesi. Tadā himavantapadese mahāphandanarukkho ahosi<a name="P4.0208"></a>. Eko kāḷasīho gocaraṃ pariyesitvā āgantvā tassa mūle nipajji. Athassa ekadivasaṃ vāte paharante eko sukkhadaṇḍako patitvā khandhe avatthāsi. So thokaṃ khandhena rujantena bhītatasito uṭṭhāya pakkhanditvā puna nivatto āgatamaggaṃ olokento kiñci adisvā ‘‘añño maṃ sīho vā byaggho vā anubandhanto natthi, imasmiṃ pana rukkhe nibbattadevatā maṃ ettha nipajjantaṃ na sahati maññe, hotu jānissāmī’’ti aṭṭhāne kopaṃ bandhitvā rukkhaṃ paharitvā ‘‘neva tava rukkhassa pattaṃ khādāmi, na sākhaṃ bhañjāmi, idha aññe mige vasante sahasi, maṃ na sahasi, ko mayhaṃ doso atthi, katipāhaṃ āgamehi, samūlaṃ te rukkhaṃ uppāṭetvā khaṇḍākhaṇḍikaṃ chedāpessāmī’’ti rukkhadevataṃ tajjetvā ekaṃ purisaṃ upadhārento vicari. Tadā so brāhmaṇavaḍḍhakī dve tayo manusse ādāya rathadārūnaṃ atthāya yānakena taṃ padesaṃ gantvā ekasmiṃ ṭhāne yānakaṃ ṭhapetvā vāsipharasuhattho rukkhe upadhārento phandanasamīpaṃ agamāsi. Kāḷasīho taṃ disvā ‘‘ajja, mayā paccāmittassa piṭṭhiṃ daṭṭhuṃ vaṭṭatī’’ti gantvā rukkhamūle aṭṭhāsi<a name="V4.0186"></a>. Vaḍḍhakī ca ito cito oloketvā <a name="M4.0209"></a> phandanasamīpena pāyāsi. So ‘‘yāva eso nātikkamati, tāvadevassa kathessāmī’’ti cintetvā paṭhamaṃ gāthamāha –</p>
<p class="hangnum"><a name="para14"></a><span class="paranum">14</span>.</p>
<p class="gatha1"> ‘‘Kuṭhārihattho puriso, vanamogayha tiṭṭhasi;</p>
<p class="gathalast">Puṭṭho me samma akkhāhi, kiṃ dāruṃ chetumicchasī’’ti.</p>
<p class="bodytext">Tattha <span class="bld">puriso</span>ti tvaṃ kuṭhārihattho eko puriso imaṃ vanaṃ ogayha tiṭṭhasīti.</p>
<p class="bodytext">So tassa vacanaṃ sutvā ‘‘acchariyaṃ vata bho, na vata me ito pubbe migo manussavācaṃ bhāsanto diṭṭhapubbo, esa rathānucchavikaṃ <a name="P4.0209"></a> dāruṃ jānissati, pucchissāmi na’’nti cintetvā dutiyaṃ gāthamāha –</p>
<p class="hangnum"><a name="para15"></a><span class="paranum">15</span>.</p>
<p class="gatha1"> ‘‘Isso vanāni carasi, samāni visamāni ca;</p>
<p class="gathalast">Puṭṭho me samma akkhāhi, kiṃ dāruṃ nemiyā daḷha’’nti.</p>
<p class="bodytext">Tattha <span class="bld">isso</span>ti tvampi eko kāḷasīho vanāni carasi, tvaṃ rathānucchavikaṃ dāruṃ jānissasīti.</p>
<p class="bodytext">Taṃ sutvā kāḷasīho ‘‘idāni me manoratho matthakaṃ pāpuṇissatī’’ti cintetvā tatiyaṃ gāthamāha –</p>
<p class="hangnum"><a name="para16"></a><span class="paranum">16</span>.</p>
<p class="gatha1"> ‘‘Neva sālo na khadiro, nāssakaṇṇo kuto dhavo;</p>
<p class="gathalast">Rukkho ca phandano nāma, taṃ dāruṃ nemiyā daḷha’’nti.</p>
<p class="bodytext">So taṃ sutvā somanassajāto ‘‘sudivasena vatamhi ajja araññaṃ paviṭṭho, tiracchānagato me rathānucchavikaṃ dāruṃ ācikkhati, aho sādhū’’ti pucchanto catutthaṃ gāthamāha –</p>
<p class="hangnum"><a name="para17"></a><span class="paranum">17</span>.</p>
<p class="gatha1"> ‘‘Kīdisānissa pattāni, khandho vā pana kīdiso;</p>
<p class="gathalast">Puṭṭho me samma akkhāhi, yathā jānemu phandana’’nti.</p>
<p class="bodytext">Athassa <a name="V4.0187"></a> so ācikkhanto dve gāthā abhāsi –</p>
<p class="hangnum"><a name="para18"></a><span class="paranum">18</span>.</p>
<p class="gatha1"> ‘‘Yassa sākhā palambanti, namanti na ca bhañjare;</p>
<p class="gathalast">So rukkho phandano nāma, yassa mūle ahaṃ ṭhito.</p>
<p class="hangnum"><a name="para19"></a><span class="paranum">19</span>.</p>
<p class="gatha1"> ‘‘Arānaṃ <a name="M4.0210"></a> cakkanābhīnaṃ, īsānemirathassa ca;</p>
<p class="gathalast">Sabbassa te kammaniyo, ayaṃ hessati phandano’’ti.</p>
<p class="bodytext">Tattha <span class="bld">‘‘arāna’’</span>nti idaṃ so ‘‘kadācesa imaṃ rukkhaṃ na gaṇheyya, guṇampissa kathessāmī’’ti cintetvā evamāha. Tattha <span class="bld">īsānemirathassa cā</span>ti īsāya ca nemiyā ca sesassa ca rathassa sabbassa te esa kammaniyo kammakkhamo bhavissatīti.</p>
<p class="bodytext">So evaṃ ācikkhitvā tuṭṭhamānaso ekamante vicari, vaḍḍhakīpi rukkhaṃ chindituṃ ārabhi. Rukkhadevatā cintesi ‘‘mayā etassa upari na kiñci pātitaṃ, ayaṃ aṭṭhāne āghātaṃ bandhitvā mama vimānaṃ nāseti, ahañca vinassissāmi, ekenupāyena <a name="P4.0210"></a> imañca issaṃ vināsessāmī’’ti. Sā vanakammikapuriso viya hutvā tassa santikaṃ āgantvā pucchi ‘‘bho purisa manāpo te rukkho laddho, imaṃ chinditvā kiṃ karissasī’’ti? ‘‘Rathanemiṃ karissāmī’’ti. ‘‘Iminā rukkhena ratho bhavissatī’’ti kena te akkhātanti. ‘‘Ekena kāḷasīhenā’’ti. ‘‘Sādhu suṭṭhu tena akkhātaṃ, iminā rukkhena ratho sundaro bhavissati, kāḷasīhassa galacammaṃ uppāṭetvā caturaṅgulamatte ṭhāne ayapaṭṭena viya nemimaṇḍale parikkhitte nemi ca thirā bhavissati, bahuñca dhanaṃ labhissasī’’ti. ‘‘Kāḷasīhacammaṃ kuto lacchāmī’’ti? ‘‘Tvaṃ bālakosi, ayaṃ tava rukkho vane ṭhito na palāyati, tvaṃ yena te rukkho akkhāto, tassa santikaṃ gantvā ‘sāmi tayā dassitarukkhaṃ kataraṭṭhāne chindāmī’ti vañcetvā ānehi, atha naṃ nirāsaṅkaṃ ‘idha ca ettha ca chindā’ti mukhatuṇḍaṃ pasāretvā ācikkhantaṃ tikhiṇena mahāpharasunā koṭṭetvā jīvitakkhayaṃ pāpetvā cammaṃ ādāya varamaṃsaṃ khāditvā rukkhaṃ chindā’’ti veraṃ appesi. Tamatthaṃ pakāsento satthā imā gāthā āha –</p>
<p class="hangnum"><a name="para20"></a><span class="paranum">20</span>.</p>
<p class="gatha1"> ‘‘Iti phandanarukkhopi, tāvade ajjhabhāsatha;</p>
<p class="gathalast">Mayhampi vacanaṃ atthi, bhāradvāja suṇohi me.</p>
<p class="hangnum"><a name="para21"></a><span class="paranum">21</span>.</p>
<p class="gatha1"> ‘‘Issassa <a name="V4.0188"></a> upakkhandhamhā, ukkacca caturaṅgulaṃ;</p>
<p class="gathalast">Tena nemiṃ pasāresi, evaṃ daḷhataraṃ siyā.</p>
<p class="hangnum"><a name="para22"></a><span class="paranum">22</span>.</p>
<p class="gatha1"> ‘‘Iti phandanarukkhopi, veraṃ appesi tāvade;</p>
<p class="gathalast">Jātānañca ajātānaṃ, issānaṃ dukkhamāvahī’’ti.</p>
<p class="bodytext">Tattha <a name="M4.0211"></a> <span class="bld">bhāradvājā</span>ti taṃ gottena ālapati. <span class="bld">Upakkhandhamhā</span>ti khandhato. <span class="bld">Ukkaccā</span>ti ukkantitvā.</p>
<p class="bodytext">Vaḍḍhakī rukkhadevatāya vacanaṃ sutvā ‘‘aho ajja mayhaṃ maṅgaladivaso’’ti kāḷasīhaṃ ghātetvā rukkhaṃ chetvā pakkāmi. Tamatthaṃ <a name="P4.0211"></a> pakāsento satthā āha –</p>
<p class="hangnum"><a name="para23"></a><span class="paranum">23</span>.</p>
<p class="gatha1"> ‘‘Iccevaṃ phandano issaṃ, isso ca pana phandanaṃ;</p>
<p class="gathalast">Aññamaññaṃ vivādena, aññamaññamaghātayuṃ.</p>
<p class="hangnum"><a name="para24"></a><span class="paranum">24</span>.</p>
<p class="gatha1"> ‘‘Evameva manussānaṃ, vivādo yattha jāyati;</p>
<p class="gathalast">Mayūranaccaṃ naccanti, yathā te issaphandanā.</p>
<p class="hangnum"><a name="para25"></a><span class="paranum">25</span>.</p>
<p class="gatha1"> ‘‘Taṃ vo vadāmi bhaddaṃ vo, yāvantettha samāgatā;</p>
<p class="gathalast">Sammodatha mā vivadatha, mā hotha issaphandanā.</p>
<p class="hangnum"><a name="para26"></a><span class="paranum">26</span>.</p>
<p class="gatha1"> ‘‘Sāmaggimeva sikkhetha, buddhehetaṃ pasaṃsitaṃ;</p>
<p class="gathalast">Sāmaggirato dhammaṭṭho, yogakkhemā na dhaṃsatī’’ti.</p>
<p class="bodytext">Tattha <span class="bld">aghātayu</span>nti ghātāpesuṃ. <span class="bld">Mayūranaccaṃ naccantī</span>ti mahārājā yattha hi manussānaṃ vivādo hoti, tattha yathā nāma mayūrā naccantā paṭicchādetabbaṃ rahassaṅgaṃ pākaṭaṃ karonti, evaṃ manussā aññamaññassa randhaṃ pakāsentā mayūranaccaṃ naccanti nāma. Yathā te issaphandanā aññamaññassa randhaṃ pakāsentā nacciṃsu nāma. <span class="bld">Taṃ vo</span>ti tena kāraṇena tumhe vadāmi. <span class="bld">Bhaddaṃ vo</span>ti bhaddaṃ tumhākaṃ hotu. <span class="bld">Yāvantetthā</span>ti yāvanto ettha issaphandanasadisā mā ahuvattha. <span class="bld">Sāmaggimeva sikkhethā</span>ti samaggabhāvameva tumhe sikkhatha, idaṃ paññāvuddhehi paṇḍitehi pasaṃsitaṃ<a name="V4.0189"></a>. <span class="bld">Dhammaṭṭho</span>ti sucaritadhamme ṭhito. <span class="bld">Yogakkhemā na dhaṃsatī</span>ti yogehi khemā nibbānā na parihāyatīti nibbānena desanākūṭaṃ gaṇhi. Sakyarājāno dhammakathaṃ sutvā samaggā jātā.</p>
<p class="bodytext">Satthā imaṃ dhammadesanaṃ āharitvā jātakaṃ samodhānesi ‘‘tadā taṃ kāraṇaṃ viditvā tasmiṃ vanasaṇḍe nivutthadevatā ahameva ahosi’’nti.</p>
<p class="centered">Phandanajātakavaṇṇanā dutiyā.</p>
<p class="hangnum"> </p>
<p class="bodytext"> [476] 3. Javanahaṃsajātakavaṇṇanā</p>
<p class="bodytext"><span class="bld">Idheva</span> <a name="M4.0212"></a> <span class="bld">haṃsa nipatā</span>ti idaṃ satthā jetavane viharanto <span class="bld">daḷhadhammadhanuggahasuttantadesanaṃ</span> (saṃ. ni. 2.228) ārabbha kathesi. Bhagavatā hi –</p>
<p class="indent">‘‘Seyyathāpi, bhikkhave, cattāro daḷhadhammā dhanuggahā susikkhitā katahatthā katūpāsanā catuddisā ṭhitā assu, atha puriso āgaccheyya ‘ahaṃ imesaṃ catunnaṃ daḷhadhammānaṃ dhanuggahānaṃ susikkhitānaṃ katahatthānaṃ katūpāsanānaṃ <a name="P4.0212"></a> catuddisā kaṇḍe khitte apatiṭṭhite pathaviyaṃ gahetvā āharissāmī’ti. ‘‘Taṃ kiṃ maññatha, bhikkhave, ‘javano puriso paramena javena samannāgato’ti alaṃ vacanāyā’’ti? ‘‘Evaṃ bhante’’ti. Yathā ca, bhikkhave, tassa purisassa javo, yathā ca candimasūriyānaṃ javo, tato sīghataro. Yathā ca, bhikkhave, tassa purisassa javo, yathā ca candimasūriyānaṃ javo, yathā ca yā devatā candimasūriyānaṃ purato dhāvanti, tāsaṃ devatānaṃ javo, tato sīghataraṃ āyusaṅkhārā khīyanti, tasmātiha, bhikkhave, evaṃ sikkhitabbaṃ ‘appamattā viharissāmā’ti. Evañhi vo, bhikkhave, sikkhitabba’’nti –</p>
<p class="unindented">Imassa suttassa kathitadivasato dutiyadivase bhikkhū dhammasabhāyaṃ kathaṃ samuṭṭhāpesuṃ ‘‘āvuso, satthā attano buddhavisaye ṭhatvā imesaṃ sattānaṃ āyusaṅkhāre ittare dubbale katvā paridīpento puthujjanabhikkhū ativiya santāsaṃ pāpesi, aho buddhabalaṃ nāmā’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘anacchariyaṃ, bhikkhave, svāhaṃ idāni sabbaññutaṃ patto āyusaṅkhārānaṃ ittarabhāvaṃ dassetvā bhikkhū saṃvejetvā dhammaṃ desemi, mayā hi pubbe ahetukahaṃsayoniyaṃ nibbattenapi āyusaṅkhārānaṃ ittarabhāvaṃ <a name="V4.0190"></a> dassetvā bārāṇasirājānaṃ ādiṃ katvā sakalarājaparisaṃ saṃvejetvā dhammo desito’’ti vatvā atītaṃ āhari.</p>
<p class="bodytext">Atīte <a name="M4.0213"></a> bārāṇasiyaṃ brahmadatte rajjaṃ kārente bodhisatto javanahaṃsayoniyaṃ nibbattitvā navutihaṃsasahassaparivuto cittakūṭe paṭivasati. So ekadivasaṃ jambudīpatale ekasmiṃ sare saparivāro sayaṃjātasāliṃ khāditvā ākāse suvaṇṇakilañjaṃ pattharanto viya mahantena parivārena bārāṇasinagarassa matthakena mandamandāya vilāsagatiyā cittakūṭaṃ gacchati. Atha naṃ bārāṇasirājā disvā ‘‘imināpi mādisena raññā bhavitabba’’nti amaccānaṃ vatvā tasmiṃ sinehaṃ uppādetvā mālāgandhavilepanaṃ gahetvā mahāsattaṃ oloketvā sabbatūriyāni paggaṇhāpesi. Mahāsatto attano sakkāraṃ karontaṃ disvā haṃse pucchi ‘‘rājā<a name="P4.0213"></a>, mama evarūpaṃ sakkāraṃ karonto kiṃ paccāsīsatī’’ti? ‘‘Tumhehi saddhiṃ mittabhāvaṃ devā’’ti. ‘‘Tena hi rañño amhehi saddhiṃ mittabhāvo hotū’’ti raññā saddhiṃ mittabhāvaṃ katvā pakkāmi. Athekadivasaṃ rañño uyyānaṃ gatakāle anotattadahaṃ gantvā ekena pakkhena udakaṃ, ekena candanacuṇṇaṃ ādāya āgantvā rājānaṃ tena udakena nhāpetvā candanacuṇṇena okiritvā mahājanassa passantasseva saparivāro cittakūṭaṃ agamāsi. Tato paṭṭhāya rājā mahāsattaṃ daṭṭhukāmo hutvā ‘‘sahāyo me ajja āgamissati, sahāyo me ajja āgamissatī’’ti āgamanamaggaṃ olokento acchati.</p>
<p class="bodytext">Tadā mahāsattassa kaniṭṭhā dve haṃsapotakā ‘‘sūriyena saddhiṃ javissāmā’’ti mantetvā mahāsattassa ārocesuṃ ‘‘mayaṃ sūriyena saddhiṃ javissāmā’’ti. ‘‘Tātā, sūriyajavo nāma sīgho, sūriyena saddhiṃ javituṃ na sakkhissatha, antarāva vinassissatha, mā gamitthā’’ti. Te dutiyampi tatiyampi yāciṃsu, bodhisattopi te yāvatatiyaṃ vāresiyeva. Te mānathaddhā attano balaṃ ajānantā mahāsattassa anācikkhitvāva ‘‘sūriyena saddhiṃ javissāmā’’ti sūriye anuggateyeva gantvā yugandharamatthake nisīdiṃsu. Mahāsatto te adisvā ‘‘kahaṃ nu kho gatā’’ti pucchitvā taṃ pavattiṃ sutvā cintesi ‘‘te sūriyena saddhiṃ javituṃ na sakkhissanti, antarāva vinassissanti, jīvitaṃ tesaṃ dassāmī’’ti. Sopi gantvā yugandharamatthakeyeva nisīdi. Atha uggate sūriyamaṇḍale haṃsapotakā uppatitvā sūriyena saddhiṃ pakkhandiṃsu, mahāsattopi tehi saddhiṃ pakkhandi. Kaniṭṭhabhātiko <a name="M4.0214"></a> yāva pubbaṇhasamayā javitvā kilami, pakkhasandhīsu aggiuṭṭhānakālo viya ahosi. So bodhisattassa saññaṃ adāsi ‘‘bhātika, na sakkomī’’ti. Atha naṃ mahāsatto ‘‘mā bhāyi, jīvitaṃ te dassāmī’’ti pakkhapañjarena parikkhipitvā <a name="V4.0191"></a> assāsetvā cittakūṭapabbataṃ netvā haṃsānaṃ majjhe ṭhapetvā puna pakkhanditvā sūriyaṃ patvā itarena saddhiṃ pāyāsi. Sopi yāva upakaṭṭhamajjhanhikā sūriyena <a name="P4.0214"></a> saddhiṃ javitvā kilami, pakkhasandhīsu aggiuṭṭhānakālo viya ahosi. Tadā bodhisattassa saññaṃ adāsi ‘‘bhātika, na sakkomī’’ti. Tampi mahāsatto tatheva samassāsetvā pakkhapañjarenādāya cittakūṭameva agamāsi. Tasmiṃ khaṇe sūriyo nabhamajjhaṃ pāpuṇi.</p>
<p class="bodytext">Atha mahāsatto ‘‘mama ajja sarīrabalaṃ vīmaṃsissāmī’’ti cintetvā ekavegena pakkhanditvā yugandharamatthake nisīditvā tato uppatitvā ekavegena sūriyaṃ pāpuṇitvā kālena purato, kālena pacchato javitvā cintesi ‘‘mayhaṃ sūriyena saddhiṃ javanaṃ nāma niratthakaṃ ayonisomanasikārasambhūtaṃ, kiṃ me iminā, bārāṇasiṃ gantvā mama sahāyakassa rañño atthayuttaṃ dhammayuttaṃ kathaṃ kathessāmī’’ti. So nivattitvā sūriye nabhamajjhaṃ anatikkanteyeva sakalacakkavāḷagabbhaṃ antantena anusaṃyāyitvā vegaṃ parihāpento sakalajambudīpaṃ antantena anusaṃyāyitvā bārāṇasiṃ pāpuṇi. Dvādasayojanikaṃ sakalanagaraṃ haṃsacchannaṃ viya ahosi, chiddaṃ nāma na paññāyi, anukkamena vege parihāyante ākāse chiddāni paññāyiṃsu. Mahāsatto vegaṃ parihāpetvā ākāsato otaritvā sīhapañjarassa abhimukhaṭṭhāne aṭṭhāsi. Rājā ‘‘āgato me sahāyo’’ti somanassappatto tassa nisīdanatthāya kañcanapīṭhaṃ paññapetvā ‘‘samma, pavisa, idha nisīdā’’ti vatvā paṭhamaṃ gāthamāha –</p>
<p class="hangnum"><a name="para27"></a><span class="paranum">27</span>.</p>
<p class="gatha1"> ‘‘Idheva haṃsa nipata, piyaṃ me tava dassanaṃ;</p>
<p class="gathalast">Issarosi anuppatto, yamidhatthi pavedayā’’ti.</p>
<p class="bodytext">Tattha <span class="bld">‘‘idhā’’</span>ti kañcanapīṭhaṃ sandhāyāha. <span class="bld">Nipatā</span>ti nisīda. <span class="bld">Issarosī</span>ti tvaṃ imassa ṭhānassa issaro sāmi hutvā āgatosīti vadati. <span class="bld">Yamidhatthi pavedayā</span>ti <a name="M4.0215"></a> yaṃ imasmiṃ nivesane atthi, taṃ aparisaṅkanto amhākaṃ kathehīti.</p>
<p class="bodytext">Mahāsatto kañcanapīṭhe nisīdi. Rājā satapākasahassapākehi telehi tassa pakkhantarāni makkhetvā kañcanataṭṭake madhulāje ca madhurodakañca sakkharodakañca dāpetvā madhurapaṭisanthāraṃ katvā <a name="P4.0215"></a> ‘‘samma, tvaṃ ekakova āgatosi, kuhiṃ agamitthā’’ti pucchi. So taṃ pavattiṃ vitthārena kathesi. Atha naṃ rājā āha ‘‘samma, mamapi sūriyena saddhiṃ javitavegaṃ dassehī’’ti. Mahārāja, na sakkā so vego dassetunti. Tena hi me sarikkhakamattaṃ <a name="V4.0192"></a> dassehīti. Sādhu, mahārāja, sarikkhakamattaṃ dassessāmi, akkhaṇavedhī dhanuggahe sannipātehīti. Rājā sannipātesi. Mahāsatto cattāro dhanuggahe gahetvā nivesanā oruyha rājaṅgaṇe silāthambhaṃ nikhaṇāpetvā attano gīvāyaṃ ghaṇṭaṃ bandhāpetvā silāthambhamatthake nisīditvā cattāro dhanuggahe thambhaṃ nissāya catuddisābhimukhe ṭhapetvā ‘‘mahārāja, ime cattāro janā ekappahāreneva catuddisābhimukhā cattāri kaṇḍāni khipantu, tāni ahaṃ pathaviṃ appattāneva āharitvā etesaṃ pādamūle pātessāmi. Mama kaṇḍagahaṇatthāya gatabhāvaṃ ghaṇṭasaddasaññāya jāneyyāsi, maṃ pana na passissasī’’ti vatvā tehi ekappahāreneva khittakaṇḍāni āharitvā tesaṃ pādamūle pātetvā silāthambhamatthake nisinnameva attānaṃ dassetvā ‘‘diṭṭho te, mahārāja, mayhaṃ vego’’ti vatvā ‘‘mahārāja, ayaṃ vego mayhaṃ neva uttamo, majjhimo, paritto lāmakavego esa, evaṃ sīgho, mahārāja, amhākaṃ vego’’ti āha.</p>
<p class="bodytext">Atha naṃ rājā pucchi ‘‘samma, atthi pana tumhākaṃ vegato añño sīghataro vego’’ti? ‘‘Āma, mahārāja, amhākaṃ uttamavegatopi sataguṇena sahassaguṇena satasahassaguṇena imesaṃ sattānaṃ āyusaṅkhārā sīghataraṃ khīyanti bhijjanti, khayaṃ gacchantī’’ti khaṇikanirodhavasena rūpadhammānaṃ nirodhaṃ dasseti, tato nāmadhammānaṃ. Rājā mahāsattassa kathaṃ sutvā maraṇabhayabhīto satiṃ paccupaṭṭhāpetuṃ asakkonto bhūmiyaṃ pati, mahājano utrāsaṃ patto ahosi. Rañño mukhaṃ udakena siñcitvā <a name="M4.0216"></a> satiṃ labhāpesi. Atha naṃ mahāsatto ‘‘mahārāja, mā bhāyi, maraṇassatiṃ <a name="P4.0216"></a> bhāvehi, dhammaṃ carāhi, dānādīni puññāni karohi, appamatto hohi, devā’’ti ovadi. Atha rājā ‘‘sāmi, mayaṃ tumhādisena ñāṇabalasampannena ācariyena vinā vasituṃ na sakkhissāma, cittakūṭaṃ agantvā mayhaṃ dhammaṃ desento mayhaṃ ovādācariyo hutvā idheva vasāhī’’ti yācanto dve gāthā abhāsi –</p>
<p class="hangnum"><a name="para28"></a><span class="paranum">28</span>.</p>
<p class="gatha1"> ‘‘Savanena ekassa piyā bhavanti, disvā panekassa viyeti chando;</p>
<p class="gathalast">Disvā ca sutvā ca piyā bhavanti, kaccinnu me pīyasi dassanena.</p>
<p class="hangnum"><a name="para29"></a><span class="paranum">29</span>.</p>
<p class="gatha1"> ‘‘Savanena piyo mesi, bhiyyo cāgamma dassanaṃ;</p>
<p class="gathalast">Evaṃ piyadassano me, vasa haṃsa mamantike’’ti.</p>
<p class="bodytext">Tāsaṃ attho – samma haṃsarāja savanena ekassa ekacce piyā honti, ‘‘evaṃ guṇo nāmā’’ti sutvā savanena piyāyati, ekassa pana ekacce disvāva chando vigacchati, pemaṃ antaradhāyati<a name="V4.0193"></a>, khādituṃ āgatā yakkhā viya upaṭṭhahanti, ekassa ekacce disvā ca sutvā cāti ubhayathāpi piyā honti, tena taṃ pucchāmi. <span class="bld">Kaccinnu me pīyasi dassanenā</span>ti kacci nu tvaṃ maṃ piyāyasi, mayhaṃ pana tvaṃ savanena piyova, dassanaṃ panāgamma atipiyova. Evaṃ mama piyadassano samāno cittakūṭaṃ agantvā idha mama santike vasāti.</p>
<p class="bodytext">Bodhisatto āha –</p>
<p class="hangnum"><a name="para30"></a><span class="paranum">30</span>.</p>
<p class="gatha1"> ‘‘Vaseyyāma tavāgāre, niccaṃ sakkatapūjitā;</p>
<p class="gathalast">Matto ca ekadā vajje, haṃsarājaṃ pacantu me’’ti.</p>
<p class="bodytext">Tattha <span class="bld">matto ca ekadā</span>ti mahārāja, mayaṃ tava ghare niccaṃ pūjitā vaseyyāma, tvaṃ pana kadāci surāmadamatto maṃsakhādanatthaṃ ‘‘haṃsarājaṃ pacantu me’’ti vadeyyāsi, atha evaṃ tava anujīvino maṃ māretvā paceyyuṃ, tadāhaṃ kiṃ karissāmīti.</p>
<p class="bodytext">Athassa <a name="P4.0217"></a><a name="M4.0217"></a> rājā ‘‘tena hi majjameva na pivissāmī’’ti paṭiññaṃ dātuṃ imaṃ gāthamāha –</p>
<p class="hangnum"><a name="para31"></a><span class="paranum">31</span>.</p>
<p class="gatha1"> ‘‘Dhiratthu taṃ majjapānaṃ, yaṃ me piyataraṃ tayā;</p>
<p class="gathalast">Na cāpi majjaṃ pissāmi, yāva me vacchasī ghare’’ti.</p>
<p class="bodytext">Tato paraṃ bodhisatto cha gāthā āha –</p>
<p class="hangnum"><a name="para32"></a><span class="paranum">32</span>.</p>
<p class="gatha1"> ‘‘Suvijānaṃ siṅgālānaṃ, sakuṇānañca vassitaṃ;</p>
<p class="gathalast">Manussavassitaṃ rāja, dubbijānataraṃ tato.</p>
<p class="hangnum"><a name="para33"></a><span class="paranum">33</span>.</p>
<p class="gatha1"> ‘‘Api ce maññatī poso, ñāti mitto sakhāti vā;</p>
<p class="gathalast">Yo pubbe sumano hutvā, pacchā sampajjate diso.</p>
<p class="hangnum"><a name="para34"></a><span class="paranum">34</span>.</p>
<p class="gatha1"> ‘‘Yasmiṃ mano nivisati, avidūre sahāpi so;</p>
<p class="gathalast">Santikepi hi so dūre, yasmiṃ nāvisate mano.</p>
<p class="hangnum"><a name="para35"></a><span class="paranum">35</span>.</p>
<p class="gatha1"> ‘‘Antopi <a name="V4.0194"></a> so hoti pasannacitto, pāraṃ samuddassa pasannacitto;</p>
<p class="gathalast">Antopi so hoti paduṭṭhacitto, pāraṃ samuddassa paduṭṭhacitto.</p>
<p class="hangnum"><a name="para36"></a><span class="paranum">36</span>.</p>
<p class="gatha1"> ‘‘Saṃvasantā vivasanti, ye disā te rathesabha;</p>
<p class="gathalast">Ārā santo saṃvasanti, manasā raṭṭhavaḍḍhana.</p>
<p class="hangnum"><a name="para37"></a><span class="paranum">37</span>.</p>
<p class="gatha1"> ‘‘Aticiraṃ nivāsena, piyo bhavati appiyo;</p>
<p class="gathalast">Āmanta kho taṃ gacchāma, purā te homa appiyā’’ti.</p>
<p class="bodytext">Tattha <span class="bld">vassita</span>nti mahārāja, tiracchānagatā ujuhadayā, tena tesaṃ vassitaṃ suvijānaṃ, manussā pana kakkhaḷā, tasmā tesaṃ vacanaṃ dubbijānataranti attho. <span class="bld">Yo pubbe</span>ti yo puggalo paṭhamameva attamano hutvā ‘‘tvaṃ mayhaṃ ñātako mitto pāṇasamo sakhā’’ti api evaṃ maññati, sveva pacchā diso verī sampajjati, evaṃ dubbijānaṃ nāma manussahadayanti. <span class="bld">Nivisatī</span>ti mahārāja, yasmiṃ puggale pemavasena mano nivisati, so dūre <a name="M4.0218"></a> vasantopi avidūre sahāpi vasatiyeva nāma. Yasmiṃ pana puggale mano na nivisati apeti, so santike vasantopi dūreyeva.</p>
<p class="bodytext"><span class="bld">Antopi so hotī</span>ti mahārāja, yo sahāyo pasannacitto, so cittena allīnattā pāraṃ samuddassa vasantopi antoyeva <a name="P4.0218"></a> hoti. Yo pana paduṭṭhacitto, so cittena anallīnattā anto vasantopi pāraṃ samuddassa nāma. <span class="bld">Ye disā te</span>ti ye verino paccatthikā, te ekato vasantāpi dūre vasantiyeva nāma. Santo pana paṇḍitā ārā ṭhitāpi mettābhāvitena manasā āvajjentā saṃvasantiyeva. <span class="bld">Purā te homā</span>ti yāva tava appiyā na homa, tāvadeva taṃ āmantetvā gacchāmāti vadati.</p>
<p class="bodytext">Atha naṃ rājā āha –</p>
<p class="hangnum"><a name="para38"></a><span class="paranum">38</span>.</p>
<p class="gatha1"> ‘‘Evaṃ ce yācamānānaṃ, añjaliṃ nāvabujjhasi;</p>
<p class="gatha2">Paricārakānaṃ sataṃ, vacanaṃ na karosi no;</p>
<p class="gathalast">Evaṃ taṃ abhiyācāma, puna kayirāsi pariyāya’’nti.</p>
<p class="bodytext">Tattha <a name="V4.0195"></a> <span class="bld">evaṃ ce</span>ti sace haṃsarāja, evaṃ añjaliṃ paggayha yācamānānaṃ amhākaṃ imaṃ añjaliṃ nāvabujjhasi, tava paricārakānaṃ samānānaṃ vacanaṃ na karosi, atha naṃ evaṃ yācāma. <span class="bld">Puna kayirāsi pariyāya</span>nti kālena kālaṃ idha āgamanāya vāraṃ kareyyāsīti attho.</p>
<p class="bodytext">Tato bodhisatto āha –</p>
<p class="hangnum"><a name="para39"></a><span class="paranum">39</span>.</p>
<p class="gatha1"> ‘‘Evaṃ ce no viharataṃ, antarāyo na hessati;</p>
<p class="gatha2">Tuyhaṃ cāpi mahārāja, mayhañca raṭṭhavaḍḍhana;</p>
<p class="gathalast">Appeva nāma passemu, ahorattānamaccaye’’ti.</p>
<p class="bodytext">Tattha <span class="bld">evaṃ ce no</span>ti mahārāja, mā cintayittha, sace amhākampi evaṃ viharantānaṃ jīvitantarāyo na bhavissati, appeva nāma ubho aññamaññaṃ passissāma, apica tvaṃ mayā dinnaṃ ovādameva mama ṭhāne ṭhapetvā evaṃ ittarajīvite lokasannivāse appamatto hutvā dānādīni puññāni karonto dasa rājadhamme akopetvā dhammena rajjaṃ kārehi, evañhi <a name="M4.0219"></a> me ovādaṃ karonto maṃ passissatiyevāti. Evaṃ mahāsatto rājānaṃ ovaditvā cittakūṭapabbatameva gato.</p>
<p class="bodytext">Satthā imaṃ dhammadesanaṃ āharitvā ‘‘evaṃ, bhikkhave, pubbe tiracchānayoniyaṃ nibbattenapi mayā āyusaṅkhārānaṃ dubbalabhāvaṃ dassetvā dhammo desito’’ti vatvā jātakaṃ samodhānesi – ‘‘tadā rājā ānando ahosi, kaniṭṭho moggallāno, majjhimo sāriputto, sesahaṃsagaṇā buddhaparisā, javanahaṃso pana ahameva ahosi’’nti.</p>
<p class="centered">Javanahaṃsajātakavaṇṇanā tatiyā.</p>
<p class="hangnum"> </p>
<p class="bodytext"> [477] 4. Cūḷanāradajātakavaṇṇanā</p>
<p class="bodytext"><span class="bld">Na</span> <a name="P4.0219"></a> <span class="bld">te kaṭṭhāni bhinnānī</span>ti idaṃ satthā jetavane viharanto thullakumārikāpalobhanaṃ ārabbha kathesi. Sāvatthivāsino kirekassa kulassa pannarasasoḷasavassuddesikā dhītā ahosi sobhaggappattā, na ca naṃ koci vāresi. Athassā mātā cintesi ‘‘mama dhītā vayappattā, na ca naṃ koci vāreti, āmisena macchaṃ viya etāya ekaṃ sākiyabhikkhuṃ palobhetvā uppabbājetvā <a name="V4.0196"></a> taṃ nissāya jīvissāmī’’ti. Tadā ca sāvatthivāsī eko kulaputto sāsane uraṃ datvā pabbajitvā upasampannakālato paṭṭhāya sikkhākāmataṃ pahāya ālasiyo sarīramaṇḍanamanuyutto vihāsi. Mahāupāsikā gehe yāgukhādanīyabhojanīyāni sampādetvā dvāre ṭhatvā antaravīthiyā gacchantesu bhikkhūsu ekaṃ bhikkhuṃ rasataṇhāya bandhitvā gahetuṃ sakkuṇeyyarūpaṃ upadhārentī tepiṭakaābhidhammikavinayadharānaṃ mahantena parivārena gacchantānaṃ antare kañci gayhupagaṃ adisvā tesaṃ pacchato gacchantānaṃ madhuradhammakathikānaṃ acchinnavalāhakasadisānaṃ piṇḍapātikānampi antare kañci adisvāva ekaṃ yāva bahi apaṅgā akkhīni añjetvā kese osaṇhetvā dukūlantaravāsakaṃ nivāsetvā ghaṭitamaṭṭhaṃ cīvaraṃ pārupitvā maṇivaṇṇapattaṃ ādāya manoramaṃ chattaṃ dhārayamānaṃ vissaṭṭhindriyaṃ kāyadaḷhibahulaṃ āgacchantaṃ disvā ‘‘imaṃ sakkā gaṇhitu’’nti gantvā vanditvā pattaṃ gahetvā ‘‘etha<a name="M4.0220"></a>, bhante’’ti gharaṃ ānetvā nisīdāpetvā yāguādīhi parivisitvā katabhattakiccaṃ taṃ bhikkhuṃ ‘‘bhante, ito paṭṭhāya idhevāgaccheyyāthā’’ti āha. Sopi tato paṭṭhāya tattheva gantvā aparabhāge vissāsiko ahosi.</p>
<p class="bodytext">Athekadivasaṃ mahāupāsikā tassa savanapathe ṭhatvā ‘‘imasmiṃ gehe upabhogaparibhogamattā atthi, tathārūpo pana me putto vā jāmātā vā gehaṃ vicārituṃ samattho natthī’’ti āha. So tassā vacanaṃ sutvā ‘‘kimatthaṃ nu kho kathetī’’ti thokaṃ hadaye viddho viya ahosi. Sā dhītaraṃ āha ‘‘imaṃ palobhetvā tava vase vattāpehī’’ti. Sā tato paṭṭhāya maṇḍitapasādhitā itthikuttavilāsehi taṃ palobhesi. Thullakumārikāti <a name="P4.0220"></a> na ca thūlasarīrā daṭṭhabbā, thūlā vā hotu kisā vā, pañcakāmaguṇikarāgena pana thūlatāya ‘‘thullakumārikā’’ti vuccati. So daharo kilesavasiko hutvā ‘‘na dānāhaṃ buddhasāsane patiṭṭhātuṃ sakkhissāmī’’ti cintetvā ‘‘vihāraṃ gantvā pattacīvaraṃ niyyādetvā asukaṭṭhānaṃ nāma gamissāmi, tatra me vatthāni pesethā’’ti vatvā vihāraṃ gantvā pattacīvaraṃ niyyādetvā ‘‘ukkaṇṭhitosmī’’ti ācariyupajjhāye āha. Te taṃ ādāya satthu santikaṃ netvā ‘‘ayaṃ bhikkhu ukkaṇṭhito’’ti ārocesuṃ. Satthā ‘‘saccaṃ kira tvaṃ bhikkhu ukkaṇṭhitosī’’ti pucchitvā ‘‘saccaṃ, bhante’’ti vutte ‘‘kena ukkaṇṭhāpitosī’’ti vatvā ‘‘thullakumārikāya, bhante’’ti vutte ‘‘bhikkhu pubbepesā tava araññe vasantassa brahmacariyantarāyaṃ katvā mahantaṃ anatthamakāsi, puna tvaṃ etameva nissāya kasmā ukkaṇṭhitosī’’ti vatvā bhikkhūhi yācito atītaṃ āhari.</p>
<p class="bodytext">Atīte <a name="V4.0197"></a> bārāṇasiyaṃ brahmadatte rajjaṃ kārente bodhisatto kāsiraṭṭhe mahābhoge brāhmaṇakule nibbattitvā uggahitasippo kuṭumbaṃ saṇṭhapesi, athassa bhariyā ekaṃ puttaṃ vijāyitvā kālamakāsi. So ‘‘yatheva me piyabhariyāya, evaṃ mayipi maraṇaṃ āgamissati, kiṃ me gharāvāsena, pabbajissāmī’’ti cintetvā kāme pahāya puttaṃ ādāya himavantaṃ pavisitvā tena saddhiṃ isipabbajjaṃ pabbajitvā jhānābhiññā nibbattetvā vanamūlaphalāhāro araññe vihāsi. Tadā paccantavāsino corā janapadaṃ pavisitvā <a name="M4.0221"></a> gāmaṃ paharitvā karamare gahetvā bhaṇḍikaṃ ukkhipāpetvā puna paccantaṃ pāpayiṃsu. Tesaṃ antare ekā abhirūpā kumārikā kerāṭikapaññāya samannāgatā cintesi ‘‘ime amhe gahetvā dāsibhogena paribhuñjissanti, ekena upāyena palāyituṃ vaṭṭatī’’ti. Sā ‘‘sāmi, sarīrakiccaṃ kātukāmāmhi, thokaṃ paṭikkamitvā tiṭṭhathā’’ti vatvā core vañcetvā palāyitvā araññaṃ pavisantī bodhisattassa puttaṃ assame ṭhapetvā phalāphalatthāya gatakāle pubbaṇhasamaye taṃ assamaṃ pāpuṇitvā taṃ tāpasakumāraṃ <a name="P4.0221"></a> kāmaratiyā palobhetvā sīlamassa bhinditvā attano vase vattetvā ‘‘kiṃ te araññavāsena, ehi gāmaṃ gantvā vasissāma, tatra hi rūpādayo kāmaguṇā sulabhā’’ti āha. Sopi ‘‘sādhū’’ti sampaṭicchitvā ‘‘pitā tāva me araññato phalāphalaṃ āharituṃ gato, taṃ disvā ubhopi ekatova gamissāmā’’ti āha.</p>
<p class="bodytext">Sā cintesi – ‘‘ayaṃ taruṇadārako na kiñci jānāti, pitarā panassa mahallakakāle pabbajitena bhavitabbaṃ, so āgantvā ‘idha kiṃ karosī’ti maṃ pothetvā pāde gahetvā kaḍḍhetvā araññe khipissati, tasmiṃ anāgateyeva palāyissāmī’’ti. Atha naṃ ‘‘ahaṃ purato gacchāmi, tvaṃ pacchā āgaccheyyāsī’’ti vatvā maggasaññaṃ ācikkhitvā pakkāmi. So tassā gatakālato paṭṭhāya uppannadomanasso yathā pure kiñci vattaṃ akatvā sasīsaṃ pārupitvā antopaṇṇasālāya pajjhāyanto nipajji. Mahāsatto phalāphalaṃ ādāya āgantvā tassā padavalañjaṃ disvā ‘‘ayaṃ mātugāmassa padavalañjo, ‘‘puttassa mama sīlaṃ bhinnaṃ bhavissatī’’ti cintento paṇṇasālaṃ pavisitvā phalāphalaṃ otāretvā puttaṃ pucchanto paṭhamaṃ gāthamāha –</p>
<p class="hangnum"><a name="para40"></a><span class="paranum">40</span>.</p>
<p class="gatha1"> ‘‘Na te kaṭṭhāni bhinnāni, na te udakamābhataṃ;</p>
<p class="gathalast">Aggīpi te na hāpito, kiṃ nu mandova jhāyasī’’ti.</p>
<p class="bodytext">Tattha <a name="V4.0198"></a> <span class="bld">aggīpi te na hāpito</span>ti aggipi te na jālito. <span class="bld">Mandovā</span>ti nippañño andhabālo viya.</p>
<p class="bodytext">So pitu kathaṃ sutvā uṭṭhāya pitaraṃ vanditvā gāraveneva araññavāse anussāhaṃ pavedento gāthādvayamāha –</p>
<p class="hangnum"><a name="para41"></a><span class="paranum">41</span>.</p>
<p class="gatha1"> ‘‘Na <a name="M4.0222"></a> ussahe vane vatthuṃ, kassapāmantayāmi taṃ;</p>
<p class="gathalast">Dukkho vāso araññamhi, raṭṭhaṃ icchāmi gantave.</p>
<p class="hangnum"><a name="para42"></a><span class="paranum">42</span>.</p>
<p class="gatha1"> ‘‘Yathā ahaṃ ito gantvā, yasmiṃ janapade vasaṃ;</p>
<p class="gathalast">Ācāraṃ brahme sikkheyyaṃ, taṃ dhammaṃ anusāsa ma’’nti.</p>
<p class="bodytext">Tattha <a name="P4.0222"></a> <span class="bld">kassapāmantayāmi ta</span>nti kassapa āmantayāmi taṃ. <span class="bld">Gantave</span>ti gantuṃ. <span class="bld">Ācāra</span>nti yasmiṃ janapade vasāmi, tattha vasanto yathā ācāraṃ janapadacārittaṃ sikkheyyaṃ jāneyyaṃ, taṃ dhammaṃ anusāsa ovadāhīti vadati.</p>
<p class="bodytext">Mahāsatto ‘‘sādhu, tāta, desacārittaṃ te kathessāmī’’ti vatvā gāthādvayamāha –</p>
<p class="hangnum"><a name="para43"></a><span class="paranum">43</span>.</p>
<p class="gatha1"> ‘‘Sace araññaṃ hitvāna, vanamūlaphalāni ca;</p>
<p class="gathalast">Raṭṭhe rocayase vāsaṃ, taṃ dhammaṃ nisāmehi me.</p>
<p class="hangnum"><a name="para44"></a><span class="paranum">44</span>.</p>
<p class="gatha1"> ‘‘Visaṃ mā paṭisevittho, papātaṃ parivajjaya;</p>
<p class="gathalast">Paṅke ca mā visīdittho, yatto cāsīvise care’’ti.</p>
<p class="bodytext">Tattha <span class="bld">dhamma</span>nti sace raṭṭhavāsaṃ rocesi, tena hi tvaṃ janapadacārittaṃ dhammaṃ nisāmehi. <span class="bld">Yatto cāsīvise</span>ti āsīvisassa santike yatto paṭiyatto careyyāsi, sakkonto āsīvisaṃ parivajjeyyāsīti attho.</p>
<p class="bodytext">Tāpasakumāro saṃkhittena bhāsitassa atthaṃ ajānanto pucchi –</p>
<p class="hangnum"><a name="para45"></a><span class="paranum">45</span>.</p>
<p class="gatha1"> ‘‘Kiṃ <a name="V4.0199"></a> nu visaṃ papāto vā, paṅko vā brahmacārinaṃ;</p>
<p class="gathalast">Kaṃ tvaṃ āsīvisaṃ brūsi, taṃ me akkhāhi pucchito’’ti.</p>
<p class="bodytext">Itaropissa byākāsi –</p>
<p class="hangnum"><a name="para46"></a><span class="paranum">46</span>.</p>
<p class="gatha1"> ‘‘Āsavo tāta lokasmiṃ, surā nāma pavuccati;</p>
<p class="gatha2">Manuñño surabhī vaggu, sādu khuddarasūpamo;</p>
<p class="gathalast">Visaṃ tadāhu ariyā se, brahmacariyassa nārada.</p>
<p class="hangnum"><a name="para47"></a><span class="paranum">47</span>.</p>
<p class="gatha1"> ‘‘Itthiyo <a name="M4.0223"></a> tāta lokasmiṃ, pamattaṃ pamathenti tā;</p>
<p class="gatha2">Haranti yuvino cittaṃ, tūlaṃ bhaṭṭhaṃva māluto;</p>
<p class="gathalast">Papāto eso akkhāto, brahmacariyassa nārada.</p>
<p class="hangnum"><a name="para48"></a><span class="paranum">48</span>.</p>
<p class="gatha1"> ‘‘Lābho siloko sakkāro, pūjā parakulesu ca;</p>
<p class="gathalast">Paṅko eso ca akkhāto, brahmacariyassa nārada.</p>
<p class="hangnum"><a name="para49"></a><span class="paranum">49</span>.</p>
<p class="gatha1"> ‘‘Sasatthā tāta rājāno, āvasanti mahiṃ imaṃ;</p>
<p class="gathalast">Te tādise manussinde, mahante tāta nārada.</p>
<p class="hangnum"><a name="para50"></a><span class="paranum">50</span>.</p>
<p class="gatha1"> ‘‘Issarānaṃ <a name="P4.0223"></a> adhipatīnaṃ, na tesaṃ pādato care;</p>
<p class="gathalast">Āsīvisoti akkhāto, brahmacariyassa nārada.</p>
<p class="hangnum"><a name="para51"></a><span class="paranum">51</span>.</p>
<p class="gatha1"> ‘‘Bhattattho bhattakāle ca, yaṃ gehamupasaṅkame;</p>
<p class="gathalast">Yadettha kusalaṃ jaññā, tattha ghāsesanaṃ care.</p>
<p class="hangnum"><a name="para52"></a><span class="paranum">52</span>.</p>
<p class="gatha1"> ‘‘Pavisitvā parakulaṃ, pānatthaṃ bhojanāya vā;</p>
<p class="gathalast">Mitaṃ khāde mitaṃ bhuñje, na ca rūpe manaṃ kare.</p>
<p class="hangnum"><a name="para53"></a><span class="paranum">53</span>.</p>
<p class="gatha1"> ‘‘Goṭṭhaṃ majjaṃ kirāṭañca, sabhā nikiraṇāni ca;</p>
<p class="gathalast">Ārakā parivajjehi, yānīva visamaṃ patha’’nti.</p>
<p class="bodytext">Tattha <a name="V4.0200"></a> <span class="bld">āsavo</span>ti pupphāsavādi. <span class="bld">Visaṃ tadāhū</span>ti taṃ āsavasaṅkhātaṃ suraṃ ariyā ‘‘brahmacariyassa visa’’nti vadanti. <span class="bld">Pamatta</span>nti muṭṭhassatiṃ. <span class="bld">Tūlaṃ bhaṭṭhaṃvā</span>ti rukkhā bhassitvā patitatūlaṃ viya. <span class="bld">Akkhāto</span>ti buddhādīhi kathito. <span class="bld">Siloko</span>ti kittivaṇṇo. <span class="bld">Sakkāro</span>ti añjalikammādi. <span class="bld">Pūjā</span>ti gandhamālādīhi pūjā. <span class="bld">Paṅko</span>ti esa osīdāpanaṭṭhena ‘‘paṅko’’ti akkhāto. <span class="bld">Mahante</span>ti mahantabhāvappatte. <span class="bld">Na tesaṃ pādato care</span>ti tesaṃ santike na care, rājakulūpako na bhaveyyāsīti attho. Rājāno hi āsīvisā viya muhutteneva kujjhitvā anayabyasanaṃ pāpenti. Apica antepurappavesane vuttādīnavavasenapettha attho veditabbo.</p>
<p class="bodytext"><span class="bld">Bhattattho</span>ti <a name="M4.0224"></a> bhattena atthiko hutvā. <span class="bld">Yadettha kusala</span>nti yaṃ tesu upasaṅkamitabbesu gehesu kusalaṃ anavajjaṃ pañcaagocararahitaṃ jāneyyāsi, tattha ghāsesanaṃ careyyāsīti attho. <span class="bld">Na ca rūpe manaṃ kare</span>ti parakule mattaññū hutvā bhojanaṃ bhuñjantopi tattha itthirūpe manaṃ mā kareyyāsi, mā cakkhuṃ ummīletvā itthirūpe nimittaṃ gaṇheyyāsīti vadati. <span class="bld">Goṭṭhaṃ majjaṃ kirāṭa</span>nti ayaṃ potthakesu pāṭho, aṭṭhakathāyaṃ pana ‘‘goṭṭhaṃ majjaṃ kirāsañcā’’ti vatvā <span class="bld">‘‘goṭṭha</span>nti gunnaṃ ṭhitaṭṭhānaṃ. <span class="bld">Majja</span>nti pānāgāraṃ. <span class="bld">Kirāsa</span>nti dhuttakerāṭikajana’’nti vuttaṃ. <span class="bld">Sabhā nikiraṇāni cā</span>ti sabhāyo ca hiraññasuvaṇṇānaṃ nikiraṇaṭṭhānāni ca. <span class="bld">Ārakā</span>ti etāni sabbāni dūrato parivajjeyyāsi. <span class="bld">Yānīvā</span>ti sappitelayānena gacchanto visamaṃ maggaṃ viya.</p>
<p class="bodytext">Māṇavo pitu kathentasseva satiṃ paṭilabhitvā ‘‘tāta, alaṃ me manussapathenā’’ti āha. Athassa pitā <a name="P4.0224"></a> mettādibhāvanaṃ ācikkhi. So tassovāde ṭhatvā na cirasseva jhānābhiññā nibbattesi. Ubhopi pitāputtā aparihīnajjhānā kālaṃ katvā brahmaloke nibbattiṃsu.</p>
<p class="bodytext">Satthā imaṃ dhammadesanaṃ āharitvā jātakaṃ samodhānesi – ‘‘tadā sā kumārikā ayaṃ kumārikā ahosi, tāpasakumāro ukkaṇṭhitabhikkhu, pitā pana ahameva ahosi’’nti.</p>
<p class="centered">Cūḷanāradajātakavaṇṇanā catutthā.</p>
<p class="hangnum"> </p>
<p class="bodytext"> [478] 5. Dūtajātakavaṇṇanā</p>
<p class="bodytext"><span class="bld">Dūte te brahme pāhesi</span>nti idaṃ satthā jetavane viharanto attano paññāpasaṃsanaṃ ārabbha kathesi. Dhammasabhāyaṃ bhikkhū kathaṃ samuṭṭhāpesuṃ ‘‘passatha, āvuso, dasabalassa upāyakosallaṃ, nandassa <a name="V4.0201"></a> sakyaputtassa accharāgaṇaṃ dassetvā arahattaṃ adāsi, cūḷapanthakassa pilotikaṃ datvā saha paṭisambhidāhi arahattaṃ adāsi, kammāraputtassa padumaṃ dassetvā arahattaṃ adāsi, evaṃ nānāupāyehi satte vinetī’’ti<a name="M4.0225"></a>. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, tathāgato idāneva ‘iminā idaṃ hotī’ti upāyakusalo, pubbepi upāyakusaloyevā’’ti vatvā atītaṃ āhari.</p>
<p class="bodytext">Atīte bārāṇasiyaṃ brahmadatte rajjaṃ kārente janapado ahirañño ahosi. So hi janapadaṃ pīḷetvā dhanameva saṃkaḍḍhi. Tadā bodhisatto kāsigāme brāhmaṇakule nibbattitvā vayappatto takkasilaṃ gantvā ‘‘pacchā dhammena bhikkhaṃ caritvā ācariyadhanaṃ āharissāmī’’ti vatvā sippaṃ paṭṭhapetvā niṭṭhitasippo anuyogaṃ datvā ‘‘ācariya, tumhākaṃ dhanaṃ āharissāmī’’ti āpucchitvā nikkhamma janapade caranto dhammena samena pariyesitvā satta nikkhe labhitvā ‘‘ācariyassa dassāmī’’ti gacchanto antarāmagge gaṅgaṃ otarituṃ nāvaṃ abhiruhi. Tassa tattha nāvāya viparivattamānāya taṃ suvaṇṇaṃ udake pati. So cintesi ‘‘dullabhaṃ hiraññaṃ, janapade puna ācariyadhane pariyesiyamāne <a name="P4.0225"></a> papañco bhavissati, yaṃnūnāhaṃ gaṅgātīreyeva nirāhāro nisīdeyyaṃ, tassa me nisinnabhāvaṃ anupubbena rājā jānissati, tato amacce pesessati, ahaṃ tehi saddhiṃ na mantessāmi, tato rājā sayaṃ āgamissati, iminā upāyena tassa santike ācariyadhanaṃ labhissāmī’’ti. So gaṅgātīre uttarisāṭakaṃ pārupitvā yaññasuttaṃ bahi ṭhapetvā rajatapaṭṭavaṇṇe vālukatale suvaṇṇapaṭimā viya nisīdi. Taṃ nirāhāraṃ nisinnaṃ disvā mahājano ‘‘kasmā nisinnosī’’ti pucchi, kassaci na kathesi. Punadivase dvāragāmavāsino tassa tattha nisinnabhāvaṃ sutvā āgantvā pucchiṃsu, tesampi na kathesi. Te tassa kilamathaṃ disvā paridevantā pakkamiṃsu. Tatiyadivase nagaravāsino āgamiṃsu, catutthadivase nagarato issarajanā, pañcamadivase rājapurisā. Chaṭṭhadivase rājā amacce pesesi, tehipi saddhiṃ na kathesi. Sattamadivase rājā bhayaṭṭito hutvā tassa santikaṃ gantvā pucchanto paṭhamaṃ gāthamāha –</p>
<p class="hangnum"><a name="para54"></a><span class="paranum">54</span>.</p>
<p class="gatha1"> ‘‘Dūte te brahme pāhesiṃ, gaṅgātīrasmi jhāyato;</p>
<p class="gathalast">Tesaṃ puṭṭho na byākāsi, dukkhaṃ guyhamataṃ nu te’’ti.</p>
<p class="bodytext">Tattha <a name="M4.0226"></a> <span class="bld">dukkhaṃ guyhamataṃ nu te</span>ti kiṃ nu kho, brāhmaṇa, yaṃ tava dukkhaṃ uppannaṃ, taṃ te guyhameva mataṃ, na aññassa ācikkhitabbanti.</p>
<p class="bodytext">Taṃ <a name="V4.0202"></a> sutvā mahāsatto ‘‘mahārāja, dukkhaṃ nāma harituṃ samatthasseva ācikkhitabbaṃ, na aññassā’’ti vatvā satta gāthā abhāsi –</p>
<p class="hangnum"><a name="para55"></a><span class="paranum">55</span>.</p>
<p class="gatha1"> ‘‘Sace te dukkhamuppajje, kāsīnaṃ raṭṭhavaḍḍhana;</p>
<p class="gathalast">Mā kho naṃ tassa akkhāhi, yo taṃ dukkhā na mocaye.</p>
<p class="hangnum"><a name="para56"></a><span class="paranum">56</span>.</p>
<p class="gatha1"> ‘‘Yo tassa dukkhajātassa, ekaṅgamapi bhāgaso;</p>
<p class="gathalast">Vippamoceyya dhammena, kāmaṃ tassa pavedaya.</p>
<p class="hangnum"><a name="para57"></a><span class="paranum">57</span>.</p>
<p class="gatha1"> ‘‘Suvijānaṃ siṅgālānaṃ, sakuṇānañca vassitaṃ;</p>
<p class="gathalast">Manussavassitaṃ rāja, dubbijānataraṃ tato.</p>
<p class="hangnum"><a name="para58"></a><span class="paranum">58</span>.</p>
<p class="gatha1"> ‘‘Api <a name="P4.0226"></a> ce maññatī poso, ñāti mitto sakhāti vā;</p>
<p class="gathalast">Yo pubbe sumano hutvā, pacchā sampajjate diso.</p>
<p class="hangnum"><a name="para59"></a><span class="paranum">59</span>.</p>
<p class="gatha1"> ‘‘Yo attano dukkhamanānupuṭṭho, pavedaye jantu akālarūpe;</p>
<p class="gathalast">Ānandino tassa bhavanti mittā, hitesino tassa dukhī bhavanti.</p>
<p class="hangnum"><a name="para60"></a><span class="paranum">60</span>.</p>
<p class="gatha1"> ‘‘Kālañca ñatvāna tathāvidhassa, medhāvinaṃ ekamanaṃ viditvā;</p>
<p class="gathalast">Akkheyya tibbāni parassa dhīro, saṇhaṃ giraṃ atthavatiṃ pamuñce.</p>
<p class="hangnum"><a name="para61"></a><span class="paranum">61</span>.</p>
<p class="gatha1"> ‘‘Sace ca jaññā avisayhamattano, na te hi mayhaṃ sukhāgamāya;</p>
<p class="gathalast">Ekova tibbāni saheyya dhīro, saccaṃ hirottappamapekkhamāno’’ti.</p>
<p class="bodytext">Tattha <a name="M4.0227"></a> <span class="bld">uppajje</span>ti sace tava uppajjeyya. <span class="bld">Mā akkhāhī</span>ti mā kathehi. <span class="bld">Dubbijānataraṃ tato</span>ti tato tiracchānagatavassitatopi dubbijānataraṃ, tasmā tathato ajānitvā harituṃ asamatthassa attano dukkhaṃ na kathetabbamevāti. <span class="bld">Api ce</span>ti gāthā vuttatthāva. <span class="bld">Anānupuṭṭho</span>ti punappunaṃ puṭṭho. <span class="bld">Pavedaye</span>ti katheti. <span class="bld">Akālarūpe</span>ti akāle. <span class="bld">Kāla</span>nti attano guyhassa kathanakālaṃ. <span class="bld">Tathāvidhassā</span>ti paṇḍitapurisaṃ attanā saddhiṃ ekamanaṃ viditvā tathāvidhassa ācikkheyya. <span class="bld">Tibbānī</span>ti dukkhāni.</p>
<p class="bodytext"><span class="bld">Sace</span>ti <a name="V4.0203"></a> yadi attano dukkhaṃ avisayhaṃ attano vā paresaṃ vā purisakārena atekicchaṃ jāneyya. <span class="bld">Te hī</span>ti te eva lokapaveṇikā, aṭṭhalokadhammāti attho. Idaṃ vuttaṃ hoti – atha ayaṃ lokapaveṇī na mayhaṃ eva sukhāgamāya uppannā, aṭṭhahi lokadhammehi parimutto nāma natthi, evaṃ sante sukhameva patthentena parassa dukkhāropanaṃ nāma na yuttaṃ, netaṃ hirottappasampannena kattabbaṃ, atthi ca me hirī ottappanti saccaṃ saṃvijjamānaṃ attani hirottappaṃ apekkhamānova aññassa anārocetvā ekova tibbāni saheyya dhīroti.</p>
<p class="bodytext">Evaṃ <a name="P4.0227"></a> mahāsatto sattahi gāthāhi rañño dhammaṃ desetvā attano ācariyadhanassa pariyesitabhāvaṃ dassento catasso gāthā abhāsi –</p>
<p class="hangnum"><a name="para62"></a><span class="paranum">62</span>.</p>
<p class="gatha1"> ‘‘Ahaṃ raṭṭhe vicaranto, nigame rājadhāniyo;</p>
<p class="gathalast">Bhikkhamāno mahārāja, ācariyassa dhanatthiko.</p>
<p class="hangnum"><a name="para63"></a><span class="paranum">63</span>.</p>
<p class="gatha1"> ‘‘Gahapatī rājapurise, mahāsāle ca brāhmaṇe;</p>
<p class="gatha2">Alatthaṃ satta nikkhāni, suvaṇṇassa janādhipa;</p>
<p class="gathalast">Te me naṭṭhā mahārāja, tasmā socāmahaṃ bhusaṃ.</p>
<p class="hangnum"><a name="para64"></a><span class="paranum">64</span>.</p>
<p class="gatha1"> ‘‘Purisā te mahārāja, manasānuvicintitā;</p>
<p class="gathalast">Nālaṃ dukkhā pamocetuṃ, tasmā tesaṃ na byāhariṃ.</p>
<p class="hangnum"><a name="para65"></a><span class="paranum">65</span>.</p>
<p class="gatha1"> ‘‘Tvañca <a name="M4.0228"></a> kho me mahārāja, manasānuvicintito;</p>
<p class="gathalast">Alaṃ dukkhā pamocetuṃ, tasmā tuyhaṃ pavedayi’’nti.</p>
<p class="bodytext">Tattha <span class="bld">bhikkhamāno</span>ti ete gahapatiādayo yācamāno. <span class="bld">Te me</span>ti te satta nikkhā mama gaṅgaṃ tarantassa naṭṭhā, gaṅgāyaṃ patitā. <span class="bld">Purisā te</span>ti mahārāja, tava dūtapurisā. <span class="bld">Anuvicintitā</span>ti ‘‘nālaṃ ime maṃ dukkhā mocetu’’nti mayā ñātā. <span class="bld">Tasmā</span>ti tena kāraṇena tesaṃ attano dukkhaṃ nācikkhiṃ. <span class="bld">Pavedayi</span>nti kathesiṃ.</p>
<p class="bodytext">Rājā tassa dhammakathaṃ sutvā ‘‘mā cintayi, brāhmaṇa, ahaṃ te ācariyadhanaṃ dassāmī’’ti dviguṇadhanamadāsi. Tamatthaṃ pakāsento satthā osānagāthamāha –</p>
<p class="hangnum"><a name="para66"></a><span class="paranum">66</span>.</p>
<p class="gatha1"> ‘‘Tassādāsi <a name="V4.0204"></a> pasannatto, kāsīnaṃ raṭṭhavaḍḍhano;</p>
<p class="gathalast">Jātarūpamaye nikkhe, suvaṇṇassa catuddasā’’ti.</p>
<p class="bodytext">Tattha <span class="bld">jātarūpamaye</span>ti te suvaṇṇassa catuddasa nikkhe jātarūpamayeyeva adāsi, na yassa vā tassa vā suvaṇṇassāti attho.</p>
<p class="bodytext">Mahāsatto rañño ovādaṃ datvā ācariyassa dhanaṃ datvā dānādīni puññāni katvā rājāpi tassovāde ṭhito dhammena rajjaṃ kāretvā ubhopi yathākammaṃ gatā.</p>
<p class="bodytext">Satthā <a name="P4.0228"></a> imaṃ dhammadesanaṃ āharitvā ‘‘na, bhikkhave, idāneva, pubbepi tathāgato upāyakusaloyevā’’ti vatvā jātakaṃ samodhānesi – ‘‘tadā rājā ānando ahosi, ācariyo sāriputto, brāhmaṇamāṇavo pana ahameva ahosi’’nti.</p>
<p class="centered">Dūtajātakavaṇṇanā pañcamā.</p>
<p class="hangnum"> </p>
<p class="bodytext"> [479] 6. Kāliṅgabodhijātakavaṇṇanā</p>
<p class="bodytext"><span class="bld">Rājā kāliṅgo cakkavattī</span>ti idaṃ satthā jetavane viharanto ānandattherena kataṃ mahābodhipūjaṃ ārabbha kathesi. Veneyyasaṅgahatthāya hi tathāgate janapadacārikaṃ pakkante sāvatthivāsino gandhamālādihatthā jetavanaṃ gantvā aññaṃ pūjanīyaṭṭhānaṃ alabhitvā gandhakuṭidvāre pātetvā <a name="M4.0229"></a> gacchanti, te uḷārapāmojjā na honti. Taṃ kāraṇaṃ ñatvā anāthapiṇḍiko tathāgatassa jetavanaṃ āgatakāle ānandattherassa santikaṃ gantvā ‘‘bhante, ayaṃ vihāro tathāgate cārikaṃ pakkante nipaccayo hoti, manussānaṃ gandhamālādīhi pūjanīyaṭṭhānaṃ na hoti, sādhu, bhante, tathāgatassa imamatthaṃ ārocetvā ekassa pūjanīyaṭṭhānassa sakkuṇeyyabhāvaṃ jānāthā’’ti āha. So ‘‘sādhū’’ti sampaṭicchitvā tathāgataṃ pucchi ‘‘kati nu kho, bhante, cetiyānī’’ti? ‘‘Tīṇi ānandā’’ti. ‘‘Katamāni, bhante, tīṇī’’ti? ‘‘Sārīrikaṃ pāribhogikaṃ uddissaka’’nti. ‘‘Sakkā pana, bhante, tumhesu dharantesuyeva cetiyaṃ kātu’’nti. ‘‘Ānanda, sārīrikaṃ na sakkā kātuṃ. Tañhi buddhānaṃ parinibbānakāle hoti, uddissakaṃ avatthukaṃ mamāyanamattameva hoti, buddhehi paribhutto mahābodhirukkho buddhesu dharantesupi cetiyamevā’’ti. ‘‘Bhante, tumhesu pakkantesu jetavanavihāro appaṭisaraṇo hoti, mahājano pūjanīyaṭṭhānaṃ <a name="V4.0205"></a> na labhati, mahābodhito bījaṃ āharitvā jetavanadvāre ropessāmi, bhante’’ti. ‘‘Sādhu, ānanda, ropehi, evaṃ sante jetavane mama nibaddhavāso viya bhavissatī’’ti.</p>
<p class="bodytext">Thero kosalanarindassa anāthapiṇḍikassa visākhādīnañca ārocetvā jetavanadvāre bodhiropanaṭṭhāne āvāṭaṃ khaṇāpetvā mahāmoggallānattheraṃ āha – ‘‘bhante, ahaṃ jetavanadvāre bodhiṃ ropessāmi, mahābodhito me bodhipakkaṃ āharathā’’ti. Thero ‘‘sādhū’’ti sampaṭicchitvā ākāsena bodhimaṇḍaṃ gantvā vaṇṭā parigalantaṃ <a name="P4.0229"></a> pakkaṃ bhūmiṃ asampattameva cīvarena sampaṭicchitvā gahetvā ānandattherassa adāsi. Ānandatthero ‘‘ajja bodhiṃ ropessāmī’’ti kosalarājādīnaṃ ārocesi. Rājā sāyanhasamaye mahantena parivārena sabbūpakaraṇāni gāhāpetvā āgami, tathā anāthapiṇḍiko visākhā ca añño ca saddho jano. Thero mahābodhiropanaṭṭhāne mahantaṃ suvaṇṇakaṭāhaṃ ṭhapetvā heṭṭhā chiddaṃ kāretvā gandhakalalassa pūretvā ‘‘idaṃ bodhipakkaṃ ropehi, mahārājā’’ti rañño adāsi. So cintesi ‘‘rajjaṃ nāma na sabbakālaṃ amhākaṃ hatthe tiṭṭhati, idaṃ mayā anāthapiṇḍikena ropāpetuṃ vaṭṭatī’’ti<a name="M4.0230"></a>. So taṃ bodhipakkaṃ mahāseṭṭhissa hatthe ṭhapesi. Anāthapiṇḍiko gandhakalalaṃ viyūhitvā tattha pātesi. Tasmiṃ tassa hatthato muttamatteyeva sabbesaṃ passantānaññeva naṅgalasīsappamāṇo bodhikhandho paṇṇāsahatthubbedho uṭṭhahi, catūsu disāsu uddhañcāti pañca mahāsākhā paṇṇāsahatthāva nikkhamiṃsu. Iti so taṅkhaṇaññeva vanappatijeṭṭhako hutvā aṭṭhāsi. Rājā aṭṭhārasamatte suvaṇṇarajataghaṭe gandhodakena pūretvā nīluppalahatthakādipaṭimaṇḍite mahābodhiṃ parikkhipitvā puṇṇaghaṭe paṭipāṭiyā ṭhapesi, sattaratanamayaṃ vedikaṃ kāresi, suvaṇṇamissakaṃ vālukaṃ okiri, pākāraparikkhepaṃ kāresi, sattaratanamayaṃ dvārakoṭṭhakaṃ kāresi, sakkāro mahā ahosi.</p>
<p class="bodytext">Thero tathāgataṃ upasaṅkamitvā ‘‘bhante, tumhehi mahābodhimūle samāpannasamāpattiṃ mayā ropitabodhimūle nisīditvā mahājanassa hitatthāya samāpajjathā’’ti āha. ‘‘Ānanda, kiṃ kathesi, mayi mahābodhimūle samāpannasamāpattiṃ samāpajjitvā nisinne añño padeso dhāretuṃ na sakkotī’’ti. ‘‘Bhante, mahājanassa hitatthāya imassa bhūmippadesassa dhuvaniyāmena samāpattisukhena taṃ bodhimūlaṃ paribhuñjathā’’ti. Satthā ekarattiṃ samāpattisukhena paribhuñji. Thero kosalarājādīnaṃ kathetvā bodhimahaṃ nāma kāresi. Sopi kho bodhirukkho ānandattherena ropitattā <span class="bld">ānandabodhi</span>yevāti paññāyittha. Tadā bhikkhū dhammasabhāyaṃ kathaṃ samuṭṭhāpesuṃ ‘‘āvuso āyasmā ānando dharanteyeva tathāgate bodhiṃ ropetvā mahāpūjaṃ kāresi<a name="P4.0230"></a>, aho mahāguṇo thero’’ti<a name="V4.0206"></a>. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva, pubbepi ānando saparivāresu catūsu mahādīpesu manusse gahetvā bahugandhamālādīni āharitvā mahābodhimaṇḍe bodhimahaṃ kāresiyevā’’ti vatvā atītaṃ āhari.</p>
<p class="bodytext">Atīte kaliṅgaraṭṭhe dantapuranagare kāliṅgo nāma rājā rajjaṃ kāresi. Tassa mahākāliṅgo, cūḷakāliṅgoti dve puttā ahesuṃ. Nemittakā ‘‘jeṭṭhaputto pitu accayena rajjaṃ kāressati, kaniṭṭho pana isipabbajjaṃ <a name="M4.0231"></a> pabbajitvā bhikkhāya carissati, putto panassa cakkavattī bhavissatī’’ti byākariṃsu. Aparabhāge jeṭṭhaputto pitu accayena rājā ahosi, kaniṭṭho pana uparājā. So ‘‘putto kira me cakkavattī bhavissatī’’ti puttaṃ nissāya mānaṃ akāsi. Rājā asahanto ‘‘cūḷakāliṅgaṃ gaṇhā’’ti ekaṃ atthacarakaṃ āṇāpesi. So gantvā ‘‘kumāra, rājā taṃ gaṇhāpetukāmo, tava jīvitaṃ rakkhāhī’’ti āha. So attano lañjanamuddikañca sukhumakambalañca khaggañcāti imāni tīṇi atthacarakāmaccassa dassetvā ‘‘imāya saññāya mama puttassa rajjaṃ dadeyyāthā’’ti vatvā araññaṃ pavisitvā ramaṇīye bhūmibhāge assamaṃ katvā isipabbajjaṃ pabbajitvā nadītīre vāsaṃ kappesi.</p>
<p class="bodytext">Maddaraṭṭhepi sāgalanagare maddarañño aggamahesī dhītaraṃ vijāyi. Taṃ nemittakā ‘‘ayaṃ bhikkhaṃ caritvā jīvikaṃ kappessati, putto panassā cakkavattī bhavissatī’’ti byākariṃsu. Sakalajambudīpe rājāno taṃ pavattiṃ sutvā ekappahāreneva āgantvā sāgalanagaraṃ rundhiṃsu. Maddarājā cintesi ‘‘sacāhaṃ imaṃ ekassa dassāmi, sesarājāno kujjhissanti, mama dhītaraṃ rakkhissāmī’’ti dhītarañca bhariyañca gahetvā aññātakavesena palāyitvā araññaṃ pavisitvā cūḷakāliṅgakumārassa assamapadato uparibhāge assamaṃ <a name="P4.0231"></a> katvā pabbajitvā uñchācariyāya jīvikaṃ kappento tattha paṭivasati. Mātāpitaro ‘‘dhītaraṃ rakkhissāmā’’ti taṃ assamapade katvā phalāphalatthāya gacchanti. Sā tesaṃ gatakāle nānāpupphāni gahetvā pupphacumbaṭakaṃ katvā gaṅgātīre ṭhapitasopānapanti viya jāto eko supupphito ambarukkho atthi, taṃ abhiruhitvā kīḷitvā pupphacumbaṭakaṃ udake khipi. Taṃ ekadivasaṃ gaṅgāyaṃ nhāyantassa cūḷakāliṅgakumārassa sīse laggi. So taṃ oloketvā ‘‘idaṃ ekāya itthiyā kataṃ, no ca kho mahallikāya, taruṇakumārikāya katakammaṃ, vīmaṃsissāmi tāva na’’nti kilesavasena uparigaṅgaṃ gantvā tassā ambarukkhe nisīditvā madhurena sarena gāyantiyā saddaṃ sutvā rukkhamūlaṃ gantvā taṃ disvā ‘‘bhadde, kā nāma tva’’nti āha. ‘‘Manussitthīhamasmi sāmī’’ti<a name="V4.0207"></a>. ‘‘Tena hi otarāhī’’ti. ‘‘Na sakkā sāmi, ahaṃ khattiyā’’ti. ‘‘Bhadde, ahampi khattiyoyeva, otarāhī’’ti. Sāmi, na vacanamatteneva khattiyo hoti, yadisi khattiyo, khattiyamāyaṃ <a name="M4.0232"></a> kathehī’’ti. Te ubhopi aññamaññaṃ khattiyamāyaṃ kathayiṃsu. Rājadhītā otari.</p>
<p class="bodytext">Te aññamaññaṃ ajjhācāraṃ cariṃsu. Sā mātāpitūsu āgatesu tassa kāliṅgarājaputtabhāvañceva araññaṃ paviṭṭhakāraṇañca vitthārena tesaṃ kathesi. Te ‘‘sādhū’’ti sampaṭicchitvā taṃ tassa adaṃsu. Tesaṃ piyasaṃvāsena vasantānaṃ rājadhītā gabbhaṃ labhitvā dasamāsaccayena dhaññapuññalakkhaṇasampannaṃ puttaṃ vijāyi, ‘‘kāliṅgo’’tissa nāmaṃ akaṃsu. So vayappatto pitu ceva ayyakassa ca santike sabbasippānaṃ nipphattiṃ pāpuṇi. Athassa pitā nakkhattayogavasena bhātu matabhāvaṃ ñatvā ‘‘tāta, mā tvaṃ araññe vasa, petteyyo te mahākāliṅgo kālakato, tvaṃ dantapuranagaraṃ gantvā kulasantakaṃ sakalarajjaṃ gaṇhāhī’’ti vatvā attanā <a name="P4.0232"></a> ānītaṃ muddikañca kambalañca khaggañca datvā ‘‘tāta, dantapuranagare asukavīthiyaṃ amhākaṃ atthacarako amacco atthi, tassa gehe sayanamajjhe otaritvā imāni tīṇi ratanāni tassa dassetvā mama puttabhāvaṃ ācikkha, so taṃ rajje patiṭṭhāpessatī’’ti uyyojesi. So mātāpitaro ca ayyakāyyike ca vanditvā puññamahiddhiyā ākāsena gantvā amaccassa sayanapiṭṭheyeva otaritvā ‘‘kosi tva’’nti puṭṭho ‘‘cūḷakāliṅgassa puttomhī’’ti ācikkhitvā tāni ratanāni dassesi. Amacco rājaparisāya ārocesi. Amaccā nagaraṃ alaṅkārāpetvā tassa setacchattaṃ ussāpayiṃsu.</p>
<p class="bodytext">Athassa kāliṅgabhāradvājo nāma purohito tassa dasa cakkavattivattāni ācikkhi. So taṃ vattaṃ pūresi. Athassa pannarasauposathadivase cakkadahato cakkaratanaṃ, uposathakulato hatthiratanaṃ, valāhakakulato assaratanaṃ, vepullapabbatato maṇiratanaṃ āgami, itthiratanagahapatiratanapariṇāyakaratanāni pātubhavanti. So sakalacakkavāḷagabbhe rajjaṃ gaṇhitvā ekadivasañca chattiṃsayojanāya parisāya parivuto sabbasetaṃ kelāsakūṭapaṭibhāgaṃ hatthiṃ āruyha mahantena sirivilāsena mātāpitūnaṃ santikaṃ pāyāsi. Athassa sabbabuddhānaṃ jayapallaṅkassa pathavīnābhibhūtassa mahābodhimaṇḍassa uparibhāge nāgo gantuṃ nāsakkhi. Rājā punappunaṃ codesi, so nāsakkhiyeva. Tamatthaṃ pakāsento satthā paṭhamaṃ gāthamāha –</p>
<p class="hangnum"><a name="para67"></a><span class="paranum">67</span>.</p>
<p class="gatha1"> ‘‘Rājā <a name="V4.0208"></a><a name="M4.0233"></a> kāliṅgo cakkavatti, dhammena pathavimanusāsaṃ;</p>
<p class="gathalast">Agamā bodhisamīpaṃ, nāgena mahānubhāvenā’’ti.</p>
<p class="bodytext">Atha rañño purohito raññā saddhiṃ gacchanto ‘‘ākāse āvaraṇaṃ nāma natthi, kiṃ nu kho rājā hatthiṃ pesetuṃ na sakkoti<a name="P4.0233"></a>, vīmaṃsissāmī’’ti ākāsato oruyha sabbabuddhānaṃyeva jayapallaṅkaṃ pathavīnābhimaṇḍalabhūtaṃ bhūmibhāgaṃ passi. Tadā kira tattha aṭṭharājakarīsamatte ṭhāne kesamassumattampi tiṇaṃ nāma natthi, rajatapaṭṭavaṇṇavālukā vippakiṇṇā honti, samantā tiṇalatāvanappatiyo bodhimaṇḍaṃ padakkhiṇaṃ katvā āvaṭṭetvā bodhimaṇḍābhimukhāva aṭṭhaṃsu. Brāhmaṇo taṃ bhūmibhāgaṃ oloketvā ‘‘idañhi sabbabuddhānaṃ sabbakilesaviddhaṃsanaṭṭhānaṃ, imassa uparibhāge sakkādīhipi na sakkā gantu’’nti cintetvā kāliṅgarañño santikaṃ gantvā bodhimaṇḍassa vaṇṇaṃ kathetvā rājānaṃ ‘‘otarā’’ti āha. Tamatthaṃ pakāsento satthā imā gāthā āha –</p>
<p class="hangnum"><a name="para68"></a><span class="paranum">68</span>.</p>
<p class="gatha1"> ‘‘Kāliṅgo bhāradvājo ca, rājānaṃ kāliṅgaṃ samaṇakolaññaṃ;</p>
<p class="gathalast">Cakkaṃ vattayato pariggahetvā, pañjalī idamavoca.</p>
<p class="hangnum"><a name="para69"></a><span class="paranum">69</span>.</p>
<p class="gatha1"> ‘‘Paccoroha mahārāja, bhūmibhāgo yathā samaṇuggato;</p>
<p class="gathalast">Idha anadhivarā buddhā, abhisambuddhā virocanti.</p>
<p class="hangnum"><a name="para70"></a><span class="paranum">70</span>.</p>
<p class="gatha1"> ‘‘Padakkhiṇato āvaṭṭā, tiṇalatā asmiṃ bhūmibhāgasmiṃ;</p>
<p class="gathalast">Pathaviyā nābhiyaṃ maṇḍo, iti no sutaṃ mante mahārāja.</p>
<p class="hangnum"><a name="para71"></a><span class="paranum">71</span>.</p>
<p class="gatha1"> ‘‘Sāgarapariyantāya, mediniyā sabbabhūtadharaṇiyā;</p>
<p class="gathalast">Pathaviyā ayaṃ maṇḍo, orohitvā namo karohi.</p>
<p class="hangnum"><a name="para72"></a><span class="paranum">72</span>.</p>
<p class="gatha1"> ‘‘Ye te bhavanti nāgā ca, abhijātā ca kuñjarā;</p>
<p class="gathalast">Ettāvatā padesaṃ te, nāgā neva mupayanti.</p>
<p class="hangnum"><a name="para73"></a><span class="paranum">73</span>.</p>
<p class="gatha1"> ‘‘Abhijāto nāgo kāmaṃ, pesehi kuñjaraṃ dantiṃ;</p>
<p class="gathalast">Ettāvatā padeso, sakkā nāgena mupagantuṃ.</p>
<p class="hangnum"><a name="para74"></a><span class="paranum">74</span>.</p>
<p class="gatha1"> ‘‘Taṃ <a name="V4.0209"></a><a name="M4.0234"></a> sutvā rājā kāliṅgo, veyyañjanikavaco nisāmetvā;</p>
<p class="gathalast">Sampesesi nāgaṃ ñassāma, mayaṃ yathimassidaṃ vacanaṃ.</p>
<p class="hangnum"><a name="para75"></a><span class="paranum">75</span>.</p>
<p class="gatha1"> ‘‘Sampesito ca raññā, nāgo koñcova abhinaditvāna;</p>
<p class="gathalast">Paṭisakkitvā nisīdi, garuṃva bhāraṃ asahamāno’’ti.</p>
<p class="bodytext">Tattha <a name="P4.0234"></a> <span class="bld">samaṇakolañña</span>nti tāpasānaṃ puttaṃ. <span class="bld">Cakkaṃ vattayato</span>ti cakkaṃ vattayamānaṃ, cakkavattinti attho. <span class="bld">Pariggahetvā</span>ti bhūmibhāgaṃ vīmaṃsitvā. <span class="bld">Samaṇuggato</span>ti sabbabuddhehi vaṇṇito. <span class="bld">Anadhivarā</span>ti atulyā appameyyā. <span class="bld">Virocantī</span>ti vihatasabbakilesandhakārā taruṇasūriyā viya idha nisinnā virocanti. <span class="bld">Tiṇalatā</span>ti tiṇāni ca latāyo ca. <span class="bld">Maṇḍo</span>ti catunahutādhikadviyojanasatasahassabahalāya pathaviyā maṇḍo sāro nābhibhūto acalaṭṭhānaṃ, kappe saṇṭhahante paṭhamaṃ saṇṭhahati, vinassante pacchā vinassati. <span class="bld">Iti no suta</span>nti evaṃ amhehi lakkhaṇamantavasena sutaṃ. <span class="bld">Orohitvā</span>ti ākāsato otaritvā imassa sabbabuddhānaṃ kilesaviddhaṃsanaṭṭhānassa <span class="bld">namo karohi,</span> pūjāsakkāraṃ karohi.</p>
<p class="bodytext"><span class="bld">Ye te</span>ti ye cakkavattirañño hatthiratanasaṅkhātā uposathakule nibbattanāgā. <span class="bld">Ettāvatā</span>ti sabbepi te ettakaṃ padesaṃ neva upayanti, koṭṭiyamānāpi na upagacchantiyeva. <span class="bld">Abhijāto</span>ti gocariyādīni aṭṭha hatthikulāni abhibhavitvā atikkamitvā uposathakule jāto. <span class="bld">Kuñjara</span>nti uttamaṃ. <span class="bld">Ettāvatā</span>ti ettako padeso sakkā etena nāgena upagantuṃ, ito uttari na sakkā, abhikaṅkhanto vajiraṅkusena saññaṃ datvā pesehīti. <span class="bld">Veyyañjanikavaco nisāmetvā</span>ti bhikkhave, so rājā tassa lakkhaṇapāṭhakassa veyyañjanikassa kāliṅgabhāradvājassa vaco nisāmetvā upadhāretvā ‘‘ñassāma mayaṃ yathā imassa vacanaṃ yadi vā saccaṃ yadi vā alika’’nti vīmaṃsanto nāgaṃ pesesīti attho. <span class="bld">Koñcova abhinaditvānā</span>ti bhikkhave, so nāgo tena raññā vajiraṅkusena codetvā pesito koñcasakuṇo viya naditvā paṭisakkitvā soṇḍaṃ ukkhipitvā gīvaṃ unnāmetvā garuṃ bhāraṃ vahituṃ asakkonto viya ākāseyeva nisīdi.</p>
<p class="bodytext">So <a name="M4.0235"></a> tena punappunaṃ vijjhiyamāno vedanaṃ sahituṃ asakkonto kālamakāsi. Rājā panassa matabhāvaṃ ajānanto piṭṭhe nisinnova ahosi. Kāliṅgabhāradvājo ‘‘mahārāja, tava nāgo niruddho, aññaṃ hatthiṃ saṅkamā’’ti āha. Tamatthaṃ pakāsento satthā dasamaṃ gāthamāha –</p>
<p class="hangnum"><a name="para76"></a><span class="paranum">76</span>.</p>
<p class="gatha1"> ‘‘Kāliṅgabhāradvājo<a name="V4.0210"></a>, nāgaṃ khīṇāyukaṃ viditvāna;</p>
<p class="gatha2">Rājānaṃ kāliṅgaṃ, taramāno ajjhabhāsittha;</p>
<p class="gathalast">Aññaṃ saṅkama nāgaṃ, nāgo khīṇāyuko mahārājā’’ti.</p>
<p class="bodytext">Tattha <a name="P4.0235"></a> <span class="bld">nāgo khīṇāyuko</span>ti nāgo te jīvitakkhayaṃ patto, yaṃ kiñci karontena na sakkā piṭṭhe nisinnena bodhimaṇḍamatthakena gantuṃ. <span class="bld">Aññaṃ nāgaṃ saṅkamā</span>ti rañño puññiddhibalena añño nāgo uposathakulato āgantvā piṭṭhiṃ upanāmesi.</p>
<p class="bodytext">Rājā tassa piṭṭhiyaṃ nisīdi. Tasmiṃ khaṇe matahatthī bhūmiyaṃ pati. Tamatthaṃ pakāsento satthā itaraṃ gāthamāha –</p>
<p class="hangnum"><a name="para77"></a><span class="paranum">77</span>.</p>
<p class="gatha1"> ‘‘Taṃ sutvā kāliṅgo, taramāno saṅkamī nāgaṃ;</p>
<p class="gatha2">Saṅkanteva raññe nāgo, tattheva pati bhumyā;</p>
<p class="gathalast">Veyyañjanikavaco, yathā tathā ahu nāgo’’ti.</p>
<p class="bodytext">Atha rājā ākāsato oruyha bodhimaṇḍaṃ oloketvā pāṭihāriyaṃ disvā bhāradvājassa thutiṃ karonto āha –</p>
<p class="hangnum"><a name="para78"></a><span class="paranum">78</span>.</p>
<p class="gatha1"> ‘‘Kāliṅgo rājā kāliṅgaṃ, brāhmaṇaṃ etadavoca;</p>
<p class="gathalast">Tvameva asi sambuddho, sabbaññū sabbadassāvī’’ti.</p>
<p class="bodytext">Brāhmaṇo taṃ anadhivāsento attānaṃ nīcaṭṭhāne ṭhapetvā buddheyeva ukkhipitvā vaṇṇesi. Tamatthaṃ pakāsento satthā imā gāthā abhāsi –</p>
<p class="hangnum"><a name="para79"></a><span class="paranum">79</span>.</p>
<p class="gatha1"> ‘‘Taṃ anadhivāsento kāliṅga, brāhmaṇo idamavoca;</p>
<p class="gathalast">Veyyañjanikā hi mayaṃ, buddhā sabbaññuno mahārāja.</p>
<p class="hangnum"><a name="para80"></a><span class="paranum">80</span>.</p>
<p class="gatha1"> ‘‘Sabbaññū <a name="M4.0236"></a> sabbavidū ca, buddhā na lakkhaṇena jānanti;</p>
<p class="gathalast">Āgamabalasā hi mayaṃ, buddhā sabbaṃ pajānantī’’ti.</p>
<p class="bodytext">Tattha <a name="V4.0211"></a> <span class="bld">veyyañjanikā</span>ti mahārāja, mayaṃ byañjanaṃ disvā byākaraṇasamatthā sutabuddhā nāma, buddhā pana sabbaññū sabbavidū. Buddhā hi atītādibhedaṃ sabbaṃ jānanti ceva passanti ca, sabbaññutaññāṇena te sabbaṃ jānanti, na lakkhaṇena. Mayaṃ pana āgamabalasā attano sippabaleneva jānāma, tañca ekadesameva, buddhā pana sabbaṃ pajānantīti.</p>
<p class="bodytext">Rājā buddhaguṇe sutvā somanassappatto hutvā sakalacakkavāḷavāsikehi bahugandhamālaṃ āharāpetvā mahābodhimaṇḍe sattāhaṃ vasitvā mahābodhipūjaṃ kāresi. Tamatthaṃ <a name="P4.0236"></a> pakāsento satthā imaṃ gāthādvayamāha –</p>
<p class="hangnum"><a name="para81"></a><span class="paranum">81</span>.</p>
<p class="gatha1"> ‘‘Mahayitvā sambodhiṃ, nānāturiyehi vajjamānehi;</p>
<p class="gathalast">Mālāvilepanaṃ abhiharitvā, atha rājā manupāyāsi.</p>
<p class="hangnum"><a name="para82"></a><span class="paranum">82</span>.</p>
<p class="gatha1"> ‘‘Saṭṭhi vāhasahassāni, pupphānaṃ sannipātayi;</p>
<p class="gathalast">Pūjesi rājā kāliṅgo, bodhimaṇḍamanuttara’’nti.</p>
<p class="bodytext">Tattha <span class="bld">manupāyāsī</span>ti mātāpitūnaṃ santikaṃ agamāsi. So mahābodhimaṇḍe aṭṭhārasahatthaṃ suvaṇṇatthambhaṃ ussāpesi. Tassa sattaratanamayā vedikā kāresi, ratanamissakaṃ vālukaṃ okirāpetvā pākāraparikkhittaṃ kāresi, sattaratanamayaṃ dvārakoṭṭhakaṃ kāresi, devasikaṃ pupphānaṃ saṭṭhivāhasahassāni sannipātayi, evaṃ bodhimaṇḍaṃ pūjesi. Pāḷiyaṃ pana ‘‘saṭṭhi vāhasahassāni pupphāna’’nti ettakameva āgataṃ.</p>
<p class="bodytext">Evaṃ mahābodhipūjaṃ katvā mātāpitaro ayyakāyyike ca ādāya dantapurameva ānetvā dānādīni puññāni katvā tāvatiṃsabhavane nibbatti.</p>
<p class="bodytext">Satthā <a name="M4.0237"></a> imaṃ dhammadesanaṃ āharitvā ‘‘na, bhikkhave, idāneva, pubbepi ānando bodhipūjaṃ kāresiyevā’’ti vatvā jātakaṃ samodhānesi – ‘‘tadā māṇavakakāliṅgo ānando ahosi, kāliṅgabhāradvājo pana ahameva ahosi’’nti.</p>
<p class="centered">Kāliṅgabodhijātakavaṇṇanā chaṭṭhā.</p>
<p class="hangnum"> </p>
<p class="bodytext"> [480] 7. Akittijātakavaṇṇanā</p>
<p class="bodytext"><span class="bld">Akittiṃ</span> <a name="V4.0212"></a> <span class="bld">disvā sammanta</span>nti idaṃ satthā jetavane viharanto ekaṃ sāvatthivāsiṃ dānapatiṃ upāsakaṃ ārabbha kathesi. So kira satthāraṃ nimantetvā sattāhaṃ buddhappamukhassa bhikkhusaṅghassa mahādānaṃ datvā pariyosānadivase ariyasaṅghassa sabbaparikkhāre adāsi. Athassa satthā parisamajjheyeva anumodanaṃ karonto ‘‘upāsaka, mahā te pariccāgo, aho dukkaraṃ tayā kataṃ, ayañhi dānavaṃso nāma porāṇakapaṇḍitānaṃ vaṃso, dānaṃ nāma gihināpi pabbajitenāpi dātabbameva. Porāṇakapaṇḍitā pana pabbajitvā araññe vasantāpi aloṇakaṃ vidhūpanaṃ udakamattasittaṃ kārapaṇṇaṃ <a name="P4.0237"></a> khādamānāpi sampattayācakānaṃ yāvadatthaṃ datvā sayaṃ pītisukhena yāpayiṃsū’’ti vatvā ‘‘bhante, idaṃ tāva sabbaparikkhāradānaṃ mahājanassa pākaṭaṃ, tumhehi vuttaṃ apākaṭaṃ, taṃ no kathethā’’ti tena yācito atītaṃ āhari.</p>
<p class="bodytext">Atīte bārāṇasiyaṃ brahmadatte rajjaṃ kārente bodhisatto asītikoṭivibhavassa brāhmaṇamahāsālassa kule nibbatti, ‘‘akittī’’tissa nāmaṃ kariṃsu. Tassa padasā gamanakāle bhaginīpi jāyi, ‘‘yasavatī’’tissā nāmaṃ kariṃsu. Mahāsatto soḷasavassakāle takkasilaṃ gantvā sabbasippāni uggaṇhitvā paccāgami. Athassa mātāpitaro kālamakaṃsu. So tesaṃ petakiccāni kāretvā dhanavilokanaṃ karonto ‘‘asuko nāma ettakaṃ dhanaṃ saṇṭhapetvā atīto, asuko ettaka’’nti vacanaṃ sutvā saṃviggamānaso hutvā ‘‘idaṃ dhanameva paññāyati, na dhanassa saṃhārakā, sabbe imaṃ dhanaṃ pahāyeva gatā, ahaṃ pana taṃ ādāya gamissāmī’’ti bhaginiṃ pakkosāpetvā ‘‘tvaṃ imaṃ dhanaṃ paṭipajjāhī’’ti āha<a name="M4.0238"></a>. ‘‘Tumhākaṃ pana ko ajjhāsayo’’ti? ‘‘Pabbajitukāmomhī’’ti. ‘‘Bhātika, ahaṃ tumhehi chaḍḍitaṃ kheḷaṃ na sirasā sampaṭicchāmi, na me iminā attho, ahampi pabbajissāmī’’ti. So rājānaṃ āpucchitvā bheriṃ carāpesi ‘‘dhanena atthikā akittipaṇḍitassa gehaṃ āgacchantū’’ti.</p>
<p class="bodytext">So sattāhaṃ mahādānaṃ pavattetvā dhane akhīyamāne cintesi ‘‘ime saṅkhārā khīyanti, kiṃ me dhanakīḷāya, atthikā taṃ gaṇhissantī’’ti nivesanadvāraṃ vivaritvā ‘‘dinnaññeva harantū’’ti sahiraññasuvaṇṇaṃ gehaṃ pahāya ñātimaṇḍalassa paridevantassa bhaginiṃ gahetvā bārāṇasito nikkhami. Yena dvārena nikkhami, taṃ akittidvāraṃ nāma jātaṃ, yena titthena nadiṃ otiṇṇo, tampi akittititthaṃ nāma jātaṃ. So dve tīṇi yojanāni gantvā ramaṇīye ṭhāne paṇṇasālaṃ katvā bhaginiyā saddhiṃ pabbaji. Tassa pabbajitakālato <a name="P4.0238"></a> paṭṭhāya bahugāmanigamarājadhānivāsino <a name="V4.0213"></a> pabbajiṃsu. Mahāparivāro ahosi, mahālābhasakkāro nibbatti, buddhuppādakālo viya pavatti. Atha mahāsatto ‘‘ayaṃ lābhasakkāro mahā, parivāropi mahanto, mayā ekakeneva viharituṃ vaṭṭatī’’ti cintetvā avelāya antamaso bhaginimpi ajānāpetvā ekakova nikkhamitvā anupubbena damiḷaraṭṭhaṃ patvā kāvīrapaṭṭanasamīpe uyyāne viharanto jhānābhiññāyo nibbattesi. Tatrāpissa mahālābhasakkāro uppajji. So taṃ jigucchitvā chaḍḍetvā ākāsena gantvā nāgadīpasamīpe kāradīpe otari. Tadā kāradīpo ahidīpo nāma ahosi. So tattha mahantaṃ kārarukkhaṃ upanissāya paṇṇasālaṃ māpetvā vāsaṃ kappesi. Tattha tassa vasanabhāvaṃ na koci jānāti. Athassa bhaginī bhātaraṃ gavesamānā anupubbena damiḷaraṭṭhaṃ patvā taṃ adisvā tena vasitaṭṭhāneyeva vasi, jhānaṃ pana nibbattetuṃ nāsakkhi.</p>
<p class="bodytext">Mahāsatto appicchatāya katthaci agantvā tassa rukkhassa phalakāle phalāni khādati, pattakāle pattāni udakasittāni khādati. Tassa sīlatejena sakkassa paṇḍukambalasilāsanaṃ uṇhākāraṃ dassesi. Sakko ‘‘ko nu kho maṃ ṭhānā cāvetukāmo’’ti āvajjento akittipaṇḍitaṃ disvā ‘‘kimatthaṃ esa tāpaso sīlāni rakkhati, sakkattaṃ nu kho pattheti, udāhu aññaṃ, vīmiṃsissāmi naṃ. Ayañhi dukkhena jīvikaṃ kappesi, udakasittāni kārapaṇṇāni <a name="M4.0239"></a> khādati, sace sakkattaṃ pattheti, attano sittapattāni mayhaṃ dassati, no ce, na dassatī’’ti brāhmaṇavaṇṇena tassa santikaṃ agamāsi. Bodhisatto kārapaṇṇāni sedetvā otāretvā ‘‘sītalabhūtāni khādissāmī’’ti paṇṇasāladvāre nisīdi. Athassa purato sakko bhikkhāya aṭṭhāsi. Mahāsatto taṃ disvā somanassappatto hutvā ‘‘lābhā vata me, yohaṃ yācakaṃ passāmi, ajja me manorathaṃ matthakaṃ <a name="P4.0239"></a> pāpetvā dānaṃ dassāmī’’ti pakkabhājaneneva ādāya gantvā ‘‘idaṃ me dānaṃ sabbaññutaññāṇassa paccayo hotū’’ti attano asesetvāva tassa bhājane pakkhipi. Brāhmaṇo taṃ gahetvā thokaṃ gantvā antaradhāyi. Mahāsattopi tassa datvā puna apacitvā pītisukheneva vītināmetvā punadivase pacitvā tattheva paṇṇasāladvāre nisīdi.</p>
<p class="bodytext">Sakko puna brāhmaṇavesena agamāsi. Punapissa datvā mahāsatto tatheva vītināmesi. Tatiyadivasepi tatheva datvā ‘‘aho me lābhā vata, kārapaṇṇāni nissāya mahantaṃ puññaṃ pasuta’’nti somanassappatto tayo divase anāhāratāya dubbalopi samāno majjhanhikasamaye paṇṇasālato nikkhamitvā dānaṃ āvajjento paṇṇasāladvāre nisīdi. Sakkopi cintesi ‘‘ayaṃ <a name="V4.0214"></a> brāhmaṇo tayo divase nirāhāro hutvā evaṃ dubbalopi dānaṃ dento tuṭṭhacittova deti, cittassa aññathattampi natthi, ahaṃ imaṃ ‘idaṃ nāma patthetvā detī’ti na jānāmi, pucchitvā ajjhāsayamassa sutvā dānakāraṇaṃ jānissāmī’’ti. So majjhanhike vītivatte mahantena sirisobhaggena gaganatale taruṇasūriyo viya jalamāno āgantvā mahāsattassa puratova ṭhatvā ‘‘ambho tāpasa, evaṃ uṇhavāte paharante evarūpe loṇajalaparikkhitte araññe kimatthaṃ tapokammaṃ karosī’’ti pucchi. Tamatthaṃ pakāsento satthā paṭhamaṃ gāthamāha –</p>
<p class="hangnum"><a name="para83"></a><span class="paranum">83</span>.</p>
<p class="gatha1"> ‘‘Akittiṃ disvā sammantaṃ, sakko bhūtapatī bravi;</p>
<p class="gathalast">Kiṃ patthayaṃ mahābrahme, eko sammasi ghammanī’’ti.</p>
<p class="bodytext">Tattha <span class="bld">kiṃ patthaya</span>nti kiṃ manussasampattiṃ patthento, udāhu sakkasampattiādīnaṃ aññataranti.</p>
<p class="bodytext">Mahāsatto <a name="M4.0240"></a> taṃ sutvā sakkabhāvañcassa ñatvā ‘‘nāhaṃ etā sampattiyo patthemi, sabbaññutaṃ pana patthento tapokammaṃ karomī’’ti pakāsetuṃ dutiyaṃ gāthamāha –</p>
<p class="hangnum"><a name="para84"></a><span class="paranum">84</span>.</p>
<p class="gatha1"> ‘‘Dukkho <a name="P4.0240"></a> punabbhavo sakka, sarīrassa ca bhedanaṃ;</p>
<p class="gathalast">Sammohamaraṇaṃ dukkhaṃ, tasmā sammāmi vāsavā’’ti.</p>
<p class="bodytext">Tattha <span class="bld">tasmā</span>ti yasmā punappunaṃ jāti khandhānaṃ bhedanaṃ sammohamaraṇañca dukkhaṃ, tasmā yatthetāni natthi, taṃ nibbānaṃ patthento idha sammāmīti evaṃ attano nibbānajjhāsayataṃ dīpeti.</p>
<p class="bodytext">Taṃ sutvā sakko tuṭṭhamānaso ‘‘sabbabhavesu kirāyaṃ ukkaṇṭhito nibbānatthāya araññe viharati, varamassa dassāmī’’ti varena nimantento tatiyaṃ gāthamāha –</p>
<p class="hangnum"><a name="para85"></a><span class="paranum">85</span>.</p>
<p class="gatha1"> ‘‘Etasmiṃ te sulapite, patirūpe subhāsite;</p>
<p class="gathalast">Varaṃ kassapa te dammi, yaṃ kiñci manasicchasī’’ti.</p>
<p class="bodytext">Tattha <span class="bld">yaṃ kiñci manasicchasī</span>ti yaṃ manasā icchasi, taṃ dammi, varaṃ gaṇhāhīti.</p>
<p class="bodytext">Mahāsatto <a name="V4.0215"></a> varaṃ gaṇhanto catutthaṃ gāthamāha –</p>
<p class="hangnum"><a name="para86"></a><span class="paranum">86</span>.</p>
<p class="gatha1"> ‘‘Varañce me ado sakka, sabbabhūtānamissara;</p>
<p class="gatha2">Yena putte ca dāre ca, dhanadhaññaṃ piyāni ca;</p>
<p class="gathalast">Laddhā narā na tappanti, so lobho na mayī vase’’ti.</p>
<p class="bodytext">Tattha <span class="bld">varañce me ado</span>ti sace varaṃ mayhaṃ desi. <span class="bld">Piyāni cā</span>ti aññāni ca yāni piyabhaṇḍāni. <span class="bld">Na tappantī</span>ti punappunaṃ puttādayo patthentiyeva, na tittiṃ upagacchanti. <span class="bld">Na mayī vase</span>ti mayi mā vasatu mā uppajjatu.</p>
<p class="bodytext">Athassa sakko tussitvā uttarimpi varaṃ dento mahāsatto ca varaṃ gaṇhanto imā gāthā abhāsiṃsu –</p>
<p class="hangnum"><a name="para87"></a><span class="paranum">87</span>.</p>
<p class="gatha1"> ‘‘Etasmiṃ te sulapite, patirūpe subhāsite;</p>
<p class="gathalast">Varaṃ kassapa te dammi, yaṃ kiñci manasicchasi.</p>
<p class="hangnum"><a name="para88"></a><span class="paranum">88</span>.</p>
<p class="gatha1"> ‘‘Varañce <a name="M4.0241"></a> me ado sakka, sabbabhūtānamissara;</p>
<p class="gatha2">Khettaṃ vatthuṃ hiraññañca, gavāssaṃ dāsaporisaṃ;</p>
<p class="gathalast">Yena jātena jīyanti, so doso na mayī vase.</p>
<p class="hangnum"><a name="para89"></a><span class="paranum">89</span>.</p>
<p class="gatha1"> ‘‘Etasmiṃ te sulapite, patirūpe subhāsite;</p>
<p class="gathalast">Varaṃ kassapa te dammi, yaṃ kiñci manasicchasi.</p>
<p class="hangnum"><a name="para90"></a><span class="paranum">90</span>.</p>
<p class="gatha1"> ‘‘Varañce me ado sakka, sabbabhūtānamissara;</p>
<p class="gatha2">Bālaṃ na passe na suṇe, na ca bālena saṃvase;</p>
<p class="gathalast">Bālenallāpasallāpaṃ, na kare na ca rocaye.</p>
<p class="hangnum"><a name="para91"></a><span class="paranum">91</span>.</p>
<p class="gatha1"> ‘‘Kiṃ <a name="P4.0241"></a> nu te akaraṃ bālo, vada kassapa kāraṇaṃ;</p>
<p class="gathalast">Kena kassapa bālassa, dassanaṃ nābhikaṅkhasi.</p>
<p class="hangnum"><a name="para92"></a><span class="paranum">92</span>.</p>
<p class="gatha1"> ‘‘Anayaṃ <a name="V4.0216"></a> nayati dummedho, adhurāyaṃ niyuñjati;</p>
<p class="gatha2">Dunnayo seyyaso hoti, sammā vutto pakuppati;</p>
<p class="gathalast">Vinayaṃ so na jānāti, sādhu tassa adassanaṃ.</p>
<p class="hangnum"><a name="para93"></a><span class="paranum">93</span>.</p>
<p class="gatha1"> ‘‘Etasmiṃ te sulapite, patirūpe subhāsite;</p>
<p class="gathalast">Varaṃ kassapa te dammi, yaṃ kiñci manasicchasi.</p>
<p class="hangnum"><a name="para94"></a><span class="paranum">94</span>.</p>
<p class="gatha1"> ‘‘Varañce me ado sakka, sabbabhūtānamissara;</p>
<p class="gatha2">Dhīraṃ passe suṇe dhīraṃ, dhīrena saha saṃvase;</p>
<p class="gathalast">Dhīrenallāpasallāpaṃ, taṃ kare tañca rocaye.</p>
<p class="hangnum"><a name="para95"></a><span class="paranum">95</span>.</p>
<p class="gatha1"> ‘‘Kiṃ nu te akaraṃ dhīro, vada kassapa kāraṇaṃ;</p>
<p class="gathalast">Kena kassapa dhīrassa, dassanaṃ abhikaṅkhasi.</p>
<p class="hangnum"><a name="para96"></a><span class="paranum">96</span>.</p>
<p class="gatha1"> ‘‘Nayaṃ nayati medhāvī, adhurāyaṃ na yuñjati;</p>
<p class="gatha2">Sunayo seyyaso hoti, sammā vutto na kuppati;</p>
<p class="gathalast">Vinayaṃ so pajānāti, sādhu tena samāgamo.</p>
<p class="hangnum"><a name="para97"></a><span class="paranum">97</span>.</p>
<p class="gatha1"> ‘‘Etasmiṃ te sulapite, patirūpe subhāsite;</p>
<p class="gathalast">Varaṃ kassapa te dammi, yaṃ kiñci manasicchasi.</p>
<p class="hangnum"><a name="para98"></a><span class="paranum">98</span>.</p>
<p class="gatha1"> ‘‘Varañce <a name="M4.0242"></a> me ado sakka, sabbabhūtānamissara;</p>
<p class="gatha2">Tato ratyā vivasāne, sūriyuggamanaṃ pati;</p>
<p class="gathalast">Dibbā bhakkhā pātubhaveyyuṃ, sīlavanto ca yācakā.</p>
<p class="hangnum"><a name="para99"></a><span class="paranum">99</span>.</p>
<p class="gatha1"> ‘‘Dadato me na khīyetha, datvā nānutapeyyahaṃ;</p>
<p class="gathalast">Dadaṃ cittaṃ pasādeyyaṃ, etaṃ sakka varaṃ vare.</p>
<p class="hangnum"><a name="para100"></a><span class="paranum">100</span>.</p>
<p class="gatha1"> ‘‘Etasmiṃ te sulapite, patirūpe subhāsite;</p>
<p class="gathalast">Varaṃ kassapa te dammi, yaṃ kiñci manasicchasi.</p>
<p class="hangnum"><a name="para101"></a><span class="paranum">101</span>.</p>
<p class="gatha1"> ‘‘Varañce <a name="V4.0217"></a> me ado sakka, sabbabhūtānamissara;</p>
<p class="gathalast">Na maṃ puna upeyyāsi, etaṃ sakka varaṃ vare.</p>
<p class="hangnum"><a name="para102"></a><span class="paranum">102</span>.</p>
<p class="gatha1"> ‘‘Bahūhi vatacariyāhi, narā ca atha nāriyo;</p>
<p class="gathalast">Dassanaṃ abhikaṅkhanti, kiṃ nu me dassane bhayaṃ.</p>
<p class="hangnum"><a name="para103"></a><span class="paranum">103</span>.</p>
<p class="gatha1"> ‘‘Taṃ tādisaṃ devavaṇṇaṃ, sabbakāmasamiddhinaṃ;</p>
<p class="gathalast">Disvā tapo pamajjeyyaṃ, etaṃ te dassane bhaya’’nti.</p>
<p class="bodytext">Tattha <span class="bld">yena jātenā</span>ti yena cittena jātena kuddhā sattā pāṇavadhādīnaṃ katattā rājadaṇḍavasena visakhādanādīhi vā attano maraṇavasena <a name="P4.0242"></a> etāni khettādīni jīyanti, so doso mayi na vaseyyāti yācati. <span class="bld">Na suṇe</span>ti asukaṭṭhāne nāma vasatītipi imehi kāraṇehi na suṇeyyaṃ. <span class="bld">Kiṃ nu te akara</span>nti kiṃ nu tava bālena mātā māritā, udāhu tava pitā, aññaṃ vā pana te kiṃ nāma anatthaṃ bālo akaraṃ.</p>
<p class="bodytext"><span class="bld">Anayaṃ nayatī</span>ti akāraṇaṃ ‘‘kāraṇa’’nti gaṇhāti, pāṇātipātādīni katvā jīvikaṃ kappessāmīti evarūpāni anatthakammāni cinteti. <span class="bld">Adhurāya</span>nti saddhādhurasīladhurapaññādhuresu ayojetvā ayoge niyuñjati. <span class="bld">Dunnayo seyyaso hotī</span>ti dunnayova tassa seyyo hoti. Pañca dussīlakammāni samādāya vattanameva seyyoti gaṇhāti, hitapaṭipattiyā vā dunnayo hoti netuṃ asakkuṇeyyo. <span class="bld">Sammā vutto</span>ti hetunā <a name="M4.0243"></a> kāraṇena vutto kuppati. <span class="bld">Vinaya</span>nti ‘‘evaṃ abhikkamitabba’’ntiādikaṃ ācāravinayaṃ na jānāti, ovādañca na sampaṭicchati. <span class="bld">Sādhu tassā</span>ti etehi kāraṇehi tassa adassanameva sādhu.</p>
<p class="bodytext"><span class="bld">Sūriyuggamanaṃ patī</span>ti sūriyuggamanavelāya. <span class="bld">Dibbā bhakkhā</span>ti dibbabhojanaṃ <span class="bld">yācakā</span>ti tassa dibbabhojanassa paṭiggāhakā. <span class="bld">Vatacariyāhī</span>ti dānasīlauposathakammehi. <span class="bld">Dassanaṃ abhikaṅkhantī</span>ti dassanaṃ mama abhikaṅkhanti. <span class="bld">Taṃ tādisa</span>nti evarūpaṃ dibbālaṅkāravibhūsitaṃ. <span class="bld">Pamajjeyya</span>nti pamādaṃ āpajjeyyaṃ. Tava sirisampattiṃ pattheyyaṃ, evaṃ nibbānatthāya pavattite tapokamme sakkaṭṭhānaṃ patthento pamatto nāma bhaveyyaṃ, etaṃ tava dassane mayhaṃ bhayanti.</p>
<p class="bodytext">Sakko ‘‘sādhu, bhante, ito paṭṭhāya na te santikaṃ āgamissāmā’’ti taṃ vanditvā khamāpetvā <a name="V4.0218"></a> pakkāmi. Mahāsatto yāvajīvaṃ tattheva vasanto brahmavihāre bhāvetvā brahmaloke nibbatti.</p>
<p class="bodytext">Satthā imaṃ dhammadesanaṃ āharitvā jātakaṃ samodhānesi – ‘‘tadā sakko anuruddho ahosi, akittipaṇḍito pana ahameva ahosi’’nti.</p>
<p class="centered">Akittijātakavaṇṇanā sattamā.</p>
<p class="hangnum"> </p>
<p class="bodytext"> [481] 8. Takkāriyajātakavaṇṇanā</p>
<p class="bodytext"><span class="bld">Ahameva dubbhāsitaṃ bhāsi bālo</span>ti idaṃ satthā jetavane viharanto kokālikaṃ ārabbha kathesi. Ekasmiñhi antovasse dve aggasāvakā gaṇaṃ pahāya vivittāvāsaṃ vasitukāmā satthāraṃ āpucchitvā kokālikaraṭṭhe kokālikassa vasanaṭṭhānaṃ gantvā taṃ evamāhaṃsu ‘‘āvuso kokālika, taṃ <a name="P4.0243"></a> nissāya amhākaṃ, amhe ca nissāya tava phāsuvihāro bhavissati, imaṃ temāsaṃ idha vaseyyāmā’’ti. ‘‘Ko panāvuso, maṃ nissāya tumhākaṃ phāsuvihāro’’ti. Sace tvaṃ āvuso ‘‘dve aggasāvakā idha viharantī’’ti kassaci nāroceyyāsi, mayaṃ sukhaṃ vihareyyāma, ayaṃ taṃ nissāya amhākaṃ phāsuvihāroti. ‘‘Atha <a name="M4.0244"></a> tumhe nissāya mayhaṃ ko phāsuvihāro’’ti? ‘‘Mayaṃ tuyhaṃ antotemāsaṃ dhammaṃ vācessāma, dhammakathaṃ kathessāma, esa tuyhaṃ amhe nissāya phāsuvihāro’’ti. ‘‘Vasathāvuso, yathājjhāsayenā’’ti. So tesaṃ patirūpaṃ senāsanaṃ adāsi. Te phalasamāpattisukhena sukhaṃ vasiṃsu. Koci nesaṃ tattha vasanabhāvaṃ na jānāti.</p>
<p class="bodytext">Te vutthavassā pavāretvā ‘‘āvuso, taṃ nissāya sukhaṃ vutthāmha, satthāraṃ vandituṃ gacchāmā’’ti taṃ āpucchiṃsu. So ‘‘sādhū’’ti sampaṭicchitvā te ādāya dhuragāme piṇḍāya cari. Therā katabhattakiccā gāmato nikkhamiṃsu. Kokāliko te uyyojetvā nivattitvā manussānaṃ ārocesi ‘‘upāsakā, tumhe tiracchānasadisā, dve aggasāvake temāsaṃ dhuravihāre vasante na jānittha, idāni te gatā’’ti. Manussā ‘‘kasmā pana, bhante, amhākaṃ nārocitthā’’ti vatvā bahuṃ sappitelādibhesajjañceva vatthacchādanañca gahetvā there upasaṅkamitvā vanditvā ‘‘khamatha no, bhante, mayaṃ tumhākaṃ aggasāvakabhāvaṃ na jānāma, ajja no kokālikabhadantassa vacanena ñātā, amhākaṃ anukampāya imāni bhesajjavatthacchādanāni gaṇhathā’’ti āhaṃsu.</p>
<p class="bodytext">Kokāliko <a name="V4.0219"></a> ‘‘therā appicchā santuṭṭhā, imāni vatthāni attanā aggahetvā mayhaṃ dassantī’’ti cintetvā upāsakehi saddhiṃyeva therānaṃ santikaṃ gato. Therā bhikkhuparipācitattā tato kiñci neva attanā gaṇhiṃsu, na kokālikassa dāpesuṃ. Upāsakā ‘‘bhante, idāni agaṇhantā puna amhākaṃ anukampāya idha āgaccheyyāthā’’ti yāciṃsu. Therā anadhivāsetvā satthu santikaṃ agamiṃsu. Kokāliko ‘‘ime therā attanā agaṇhantā mayhaṃ na dāpesu’’nti āghātaṃ bandhi. Therāpi satthu santike thokaṃ vasitvā attano parivāre pañcabhikkhusate ca ādāya bhikkhusahassena saddhiṃ cārikaṃ caramānā kokālikaraṭṭhaṃ pattā. Te upāsakā paccuggamanaṃ katvā there ādāya tameva vihāraṃ netvā devasikaṃ mahāsakkāraṃ kariṃsu. Pahutaṃ bhesajjavatthacchādanaṃ <a name="P4.0244"></a> uppajji, therehi saddhiṃ āgatabhikkhū cīvarāni vicārentā saddhiṃ āgatānaṃ bhikkhūnaññeva denti<a name="M4.0245"></a>, kokālikassa na denti, therāpi tassa na dāpenti. Kokāliko cīvaraṃ alabhitvā ‘‘pāpicchā sāriputtamoggallānā, pubbe dīyamānaṃ lābhaṃ aggahetvā idāni gaṇhanti, pūretuṃ na sakkā, aññe na olokentī’’ti there akkosati paribhāsati. Therā ‘‘ayaṃ amhe nissāya akusalaṃ pasavatī’’ti saparivārā nikkhamitvā ‘‘aññaṃ, bhante, katipāhaṃ vasathā’’ti manussehi yāciyamānāpi nivattituṃ na icchiṃsu.</p>
<p class="bodytext">Atheko daharo bhikkhu āha – ‘‘upāsakā, kathaṃ therā vasissanti, tumhākaṃ kulūpako thero idha imesaṃ vāsaṃ na sahatī’’ti. Te tassa santikaṃ gantvā ‘‘bhante, tumhe kira therānaṃ idha vāsaṃ na sahatha, gacchatha ne khamāpetvā nivattetha, sace na nivattetha, palāyitvā aññattha vasathā’’ti āhaṃsu. So upāsakānaṃ bhayena gantvā there yāci. Therā ‘‘gacchāvuso, na mayaṃ nivattāmā’’ti pakkamiṃsu. So there nivattetuṃ asakkonto vihārameva paccāgato. Atha naṃ upāsakā pucchiṃsu ‘‘nivattitā te, bhante, therā’’ti. ‘‘Nivattetuṃ nāsakkhiṃ āvuso’’ti. Atha naṃ ‘‘imasmiṃ pāpadhamme vasante idha pesalā bhikkhū na vasissanti, nikkaḍḍhāma na’’nti cintetvā ‘‘bhante, mā tvaṃ idha vasi, amhe nissāya tuyhaṃ kiñci natthī’’ti āhaṃsu. So tehi nikkaḍḍhito pattacīvaramādāya jetavanaṃ gantvā satthāraṃ upasaṅkamitvā ‘‘pāpicchā, bhante, sāriputtamoggallānā, pāpikānaṃ icchānaṃ vasaṃ gatā’’ti āha. Atha naṃ satthā ‘‘mā hevaṃ kokālika, avaca, mā hevaṃ kokālika avaca, pasādehi kokālika, sāriputtamoggallānesu cittaṃ, te pesalā bhikkhū’’ti vāreti. Vāritopi kokāliko ‘‘tumhe, bhante, tumhākaṃ aggasāvakānaṃ saddahatha, ahaṃ paccakkhato addasaṃ, pāpicchā ete paṭicchannakammantā dussīlā’’ti vatvā yāvatatiyaṃ satthārā vāritopi tatheva vatvā uṭṭhāyāsanā pakkāmi. Tassa pakkantamattasseva sakalasarīre sāsapamattā piḷakā uṭṭhahitvā anupubbena vaḍḍhitvā <a name="V4.0220"></a> beḷuvapakkamattā hutvā bhijjitvā pubbalohitāni pagghariṃsu. So nitthunanto vedanāppatto jetavanadvārakoṭṭhake nipajji. ‘‘Kokālikena dve aggasāvakā akkuṭṭhā’’ti yāva brahmalokā ekakolāhalaṃ ahosi.</p>
<p class="bodytext">Athassa <a name="M4.0246"></a> upajjhāyo turū nāma brahmā <a name="P4.0245"></a> taṃ kāraṇaṃ ñatvā ‘‘there khamāpessāmī’’ti āgantvā ākāse ṭhatvā ‘‘kokālika, pharusaṃ te kammaṃ kataṃ, aggasāvake pasādehī’’ti āha. ‘‘Ko pana tvaṃ āvuso’’ti? ‘‘Turū brahmā nāmāha’’nti. ‘‘Nanu tvaṃ, āvuso, bhagavatā anāgāmīti byākato, anāgāmī ca anāvattidhammo asmā lokāti vuttaṃ, tvaṃ saṅkāraṭṭhāne yakkho bhavissasī’’ti mahābrahmaṃ apasādesi. So taṃ attano vacanaṃ gāhāpetuṃ asakkonto ‘‘tava vācāya tvaññeva paññāyissasī’’ti vatvā suddhāvāsameva gato. Kokālikopi kālaṃ katvā padumaniraye uppajji. Tassa tattha nibbattabhāvaṃ ñatvā sahampatibrahmā tathāgatassa ārocesi, satthā bhikkhūnaṃ ārocesi. Bhikkhū tassa aguṇaṃ kathentā dhammasabhāyaṃ kathaṃ samuṭṭhāpesuṃ ‘‘āvuso, kokāliko kira sāriputtamoggallāne akkositvā attano mukhaṃ nissāya padumaniraye uppanno’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva kokāliko vacanena hato attano mukhaṃ nissāya dukkhaṃ anubhoti, pubbepi esa attano mukhaṃ nissāya dukkhaṃ anubhosiyevā’’ti vatvā atītaṃ āhari.</p>
<p class="bodytext">Atīte bārāṇasiyaṃ brahmadatte rajjaṃ kārente tassa purohito piṅgalo nikkhantadāṭho ahosi. Tassa brāhmaṇī aññena brāhmaṇena saddhiṃ aticari, sopi tādisova. Purohito brāhmaṇiṃ punappunaṃ vārentopi vāretuṃ asakkonto cintesi ‘‘imaṃ mama veriṃ sahatthā māretuṃ na sakkā, upāyena naṃ māressāmī’’ti. So rājānaṃ upasaṅkamitvā āha ‘‘mahārāja, tava nagaraṃ sakalajambudīpe agganagaraṃ, tvaṃ aggarājā, evaṃ aggarañño nāma tava dakkhiṇadvāraṃ duyuttaṃ avamaṅgala’’nti. ‘‘Ācariya, idāni kiṃ kātabba’’nti? ‘‘Maṅgalaṃ katvā yojetabba’’nti. ‘‘Kiṃ laddhuṃ vaṭṭatī’’ti. ‘‘Purāṇadvāraṃ hāretvā maṅgalayuttāni dārūni gahetvā nagarapariggāhakānaṃ bhūtānaṃ baliṃ datvā maṅgalanakkhattena patiṭṭhāpetuṃ vaṭṭatī’’ti. ‘‘Tena hi evaṃ karothā’’ti. Tadā bodhisatto takkāriyo nāma māṇavo <a name="M4.0247"></a> hutvā <a name="P4.0246"></a> tassa santike sippaṃ uggaṇhāti. Purohito purāṇadvāraṃ hāretvā navaṃ niṭṭhāpetvā rājānaṃ āha – ‘‘niṭṭhitaṃ, deva, dvāraṃ, sve bhaddakaṃ nakkhattaṃ, taṃ anatikkamitvā baliṃ katvā dvāraṃ patiṭṭhāpetuṃ vaṭṭatī’’ti. ‘‘Ācariya, balikammatthāya kiṃ laddhuṃ vaṭṭatī’’ti? ‘‘Deva, mahesakkhaṃ dvāraṃ mahesakkhāhi devatāhi <a name="V4.0221"></a> pariggahitaṃ, ekaṃ piṅgalaṃ nikkhantadāṭhaṃ ubhatovisuddhaṃ brāhmaṇaṃ māretvā tassa maṃsalohitena baliṃ katvā sarīraṃ heṭṭhā khipitvā dvāraṃ patiṭṭhāpetabbaṃ, evaṃ tumhākañca nagarassa ca vuḍḍhi bhavissatī’’ti. ‘‘Sādhu ācariya, evarūpaṃ brāhmaṇaṃ māretvā dvāraṃ patiṭṭhāpehī’’ti.</p>
<p class="bodytext">So tuṭṭhamānaso ‘‘sve paccāmittassa piṭṭhiṃ passissāmī’’ti ussāhajāto attano gehaṃ gantvā mukhaṃ rakkhituṃ asakkonto turitaturito bhariyaṃ āha – ‘‘pāpe caṇḍāli ito paṭṭhāya kena saddhiṃ abhiramissasi, sve te jāraṃ māretvā balikammaṃ karissāmī’’ti. ‘‘Niraparādhaṃ kiṃkāraṇā māressasī’’ti? Rājā ‘‘kaḷārapiṅgalassa brāhmaṇassa maṃsalohitena balikammaṃ katvā nagaradvāraṃ patiṭṭhāpehī’’ti āha, ‘‘jāro ca te kaḷārapiṅgalo, taṃ māretvā balikammaṃ karissāmī’’ti. Sā jārassa santikaṃ sāsanaṃ pāhesi ‘‘rājā kira kaḷārapiṅgalaṃ brāhmaṇaṃ māretvā baliṃ kātukāmo, sace jīvitukāmo, aññepi tayā sadise brāhmaṇe gahetvā kālasseva palāyassū’’ti. So tathā akāsi. Taṃ nagare pākaṭaṃ ahosi, sakalanagarato sabbe kaḷārapiṅgalā palāyiṃsu.</p>
<p class="bodytext">Purohito paccāmittassa palātabhāvaṃ ajānitvā pātova rājānaṃ upasaṅkamitvā ‘‘deva, asukaṭṭhāne kaḷārapiṅgalo brāhmaṇo atthi, taṃ gaṇhāpethā’’ti āha. Rājā amacce pesesi. Te taṃ apassantā āgantvā ‘‘palāto kirā’’ti ārocesuṃ. ‘‘Aññattha upadhārethā’’ti <a name="P4.0247"></a> sakalanagaraṃ upadhārentāpi na passiṃsu. Tato ‘‘aññaṃ upadhārethā’’ti vutte ‘‘deva, ṭhapetvā purohitaṃ añño evarūpo natthī’’ti vadiṃsu. Purohitaṃ na sakkā māretunti. ‘‘Deva, kiṃ kathetha, purohitassa kāraṇā ajja dvāre appatiṭṭhāpite nagaraṃ aguttaṃ bhavissati, ācariyo kathento ‘‘ajja nakkhattaṃ atikkamitvā ito saṃvaccharaccayena nakkhattaṃ labhissatī’’ti kathesi, saṃvaccharaṃ nagare advārake paccatthikānaṃ okāso bhavissati, imaṃ māretvā aññena byattena <a name="M4.0248"></a> brāhmaṇena balikammaṃ kāretvā dvāraṃ patiṭṭhāpessāmā’’ti. ‘‘Atthi pana añño ācariyasadiso paṇḍito brāhmaṇo’’ti? ‘‘Atthi deva, tassa antevāsī takkāriyamāṇavo nāma, tassa purohitaṭṭhānaṃ datvā maṅgalaṃ karothā’’ti.</p>
<p class="bodytext">Rājā taṃ pakkosāpetvā sammānaṃ kāretvā purohitaṭṭhānaṃ datvā tathā kātuṃ āṇāpesi. So mahantena parivārena nagaradvāraṃ agamāsi. Purohitaṃ rājānubhāvena bandhitvā ānayiṃsu. Mahāsatto dvāraṭṭhapanaṭṭhāne āvāṭaṃ khaṇāpetvā sāṇiṃ parikkhipāpetvā ācariyena saddhiṃ antosāṇiyaṃ aṭṭhāsi. Ācariyo āvāṭaṃ oloketvā attano patiṭṭhaṃ alabhanto ‘‘attho tāva <a name="V4.0222"></a> me nipphādito ahosi, bālattā pana mukhaṃ rakkhituṃ asakkonto vegena pāpitthiyā kathesiṃ, attanāva attano vadho ābhato’’ti mahāsattaṃ ālapanto paṭhamaṃ gāthamāha –</p>
<p class="hangnum"><a name="para104"></a><span class="paranum">104</span>.</p>
<p class="gatha1"> ‘‘Ahameva dubbhāsitaṃ bhāsi bālo, bhekovaraññe ahimavhāyamāno;</p>
<p class="gathalast">Takkāriye sobbhamimaṃ patāmi, na kireva sādhu ativelabhāṇī’’ti.</p>
<p class="bodytext">Tattha <a name="P4.0248"></a> <span class="bld">dubbhāsitaṃ bhāsī</span>ti dubbhāsitaṃ bhāsiṃ. <span class="bld">Bhekovā</span>ti yathā araññe maṇḍūko vassanto attano khādakaṃ ahiṃ avhāyamāno dubbhāsitaṃ bhāsati nāma, evaṃ ahameva dubbhāsitaṃ bhāsiṃ. <span class="bld">Takkāriye</span>ti tassa nāmaṃ, takkāriyāti itthiliṅgaṃ nāmaṃ, teneva taṃ ālapanto evamāha.</p>
<p class="bodytext">Taṃ sutvā mahāsatto dutiyaṃ gāthamāha –</p>
<p class="hangnum"><a name="para105"></a><span class="paranum">105</span>.</p>
<p class="gatha1"> ‘‘Pappoti macco ativelabhāṇī, bandhaṃ vadhaṃ sokapariddavañca;</p>
<p class="gathalast">Attānameva garahāsi ettha, ācera yaṃ taṃ nikhaṇanti sobbhe’’ti.</p>
<p class="bodytext">Tattha <a name="M4.0249"></a> <span class="bld">ativelabhāṇī</span>ti velātikkantaṃ pamāṇātikkantaṃ katvā kathanaṃ nāma na sādhu, ativelabhāṇī puriso na sādhūti attho. <span class="bld">Sokapariddavañcā</span>ti ācariya, evameva ativelabhāṇī puriso vadhaṃ bandhañca sokañca mahantena saddena paridevañca pappoti. <span class="bld">Garahāsī</span>ti paraṃ agarahitvā attānaṃyeva garaheyyāsi. <span class="bld">Etthā</span>ti etasmiṃ kāraṇe. <span class="bld">Ācera yaṃ ta</span>nti ācariya, yena kāraṇena taṃ nikhaṇanti sobbhe, taṃ tayāva kataṃ, tasmā attānameva garaheyyāsīti vadati.</p>
<p class="bodytext">Evañca pana vatvā ‘‘ācariya, vācaṃ arakkhitvā na kevalaṃ tvameva dukkhappatto, aññopi dukkhappattoyevā’’ti vatvā atītaṃ āharitvā dassesi.</p>
<p class="bodytext">Pubbe kira bārāṇasiyaṃ kāḷī nāma gaṇikā ahosi, tassā tuṇḍilo nāma bhātā. Kāḷī ekadivasaṃ sahassaṃ gaṇhāti. Tuṇḍilo pana itthidhutto surādhutto akkhadhutto ahosi. Sā tassa dhanaṃ deti, so laddhaṃ laddhaṃ vināseti. Sā taṃ vārentīpi vāretuṃ nāsakkhi. So ekadivasaṃ jūtaparājito nivatthavatthāni datvā kaṭasārakakhaṇḍaṃ nivāsetvā tassā gehaṃ āgami<a name="V4.0223"></a>. Tāya ca dāsiyo āṇattā honti ‘‘tuṇḍilassa āgatakāle <a name="P4.0249"></a> kiñci adatvā gīvāyaṃ naṃ gahetvā nīhareyyāthā’’ti. Tā tathā kariṃsu. So dvāramūle rodanto aṭṭhāsi.</p>
<p class="bodytext">Atheko seṭṭhiputto niccakālaṃ kāḷiyā sahassaṃ āharāpento disvā ‘‘kasmā tuṇḍila rodasī’’ti pucchi. ‘‘Sāmi, jūtaparājito mama bhaginiyā santikaṃ āgatomhi, taṃ maṃ dāsiyo gīvāyaṃ gahetvā nīhariṃsū’’ti. ‘‘Tena hi tiṭṭha, bhaginiyā te kathessāmī’’ti so gantvā ‘‘bhātā te kaṭasārakakhaṇḍaṃ nivāsetvā dvāramūle ṭhito, vatthānissa kimatthaṃ na desī’’ti āha. ‘‘Ahaṃ tāva na demi, sace pana te sineho atthi, tvaṃ dehī’’ti. Tasmiṃ pana gaṇikāya ghare idaṃcārittaṃ – ābhatasahassato pañcasatāni gaṇikāya honti, pañcasatāni vatthagandhamālamūlāni honti. Āgatapurisā tasmiṃ ghare laddhavatthāni nivāsetvā rattiṃ vasitvā punadivase gacchantā ābhatavatthāneva nivāsetvā gacchanti. Tasmā so seṭṭhiputto tāya dinnavatthāni nivāsetvā attano sāṭake tuṇḍilassa dāpesi. So nivāsetvā nadanto <a name="M4.0250"></a> gajjanto gantvā surāgehaṃ pāvisi. Kāḷīpi dāsiyo āṇāpesi ‘‘sve etassa gamanakāle vatthāni acchindeyyāthā’’ti. Tā tassa nikkhamanakāle ito cito ca upadhāvitvā vilumpamānā sāṭake gahetvā ‘‘idāni yāhi kumārā’’ti naggaṃ katvā vissajjesuṃ. So naggova nikkhami. Jano parihāsaṃ karoti. So lajjitvā ‘‘mayāvetaṃ kataṃ, ahameva attano mukhaṃ rakkhituṃ nāsakkhi’’nti paridevi. Idaṃ tāva dassetuṃ tatiyaṃ gāthamāha –</p>
<p class="hangnum"><a name="para106"></a><span class="paranum">106</span>.</p>
<p class="gatha1"> ‘‘Kimevahaṃ tuṇḍilamanupucchiṃ, kareyya saṃ bhātaraṃ kāḷikāyaṃ;</p>
<p class="gathalast">Naggovahaṃ vatthayugañca jīno, ayampi attho bahutādisovā’’ti.</p>
<p class="bodytext">Tattha <a name="P4.0250"></a> <span class="bld">bahutādisovā</span>ti seṭṭhiputto hi attanā katena dukkhaṃ patto, tvampi tasmā ayampi tuyhaṃ dukkhappatti attho. Bahūhi kāraṇehi tādisova.</p>
<p class="bodytext">Aparopi bārāṇasiyaṃ ajapālānaṃ pamādena gocarabhūmiyaṃ dvīsu meṇḍesu yujjhantesu eko kuliṅgasakuṇo ‘‘ime dāni bhinnehi sīsehi marissanti, vāressāmi teti mātulā mā yujjhathā’’ti vāretvā tesaṃ kathaṃ aggahetvā yujjhantānaññeva piṭṭhiyampi sīsepi nisīditvā yācitvā vāretuṃ asakkonto ‘‘tena hi maṃ māretvā yujjhathā’’ti ubhinnampi sīsantaraṃ pāvisi. Te aññamaññaṃ yujjhiṃsuyeva. So saṇhakaraṇiyaṃ pisito viya attanā kateneva vināsaṃ patto. Idampi aparaṃ kāraṇaṃ dassetuṃ catutthaṃ gāthamāha –</p>
<p class="hangnum"><a name="para107"></a><span class="paranum">107</span>.</p>
<p class="gatha1"> ‘‘Yo <a name="V4.0224"></a> yujjhamānānamayujjhamāno, meṇḍantaraṃ accupatī kuliṅgo;</p>
<p class="gathalast">So piṃsito meṇḍasirehi tattha, ayampi attho bahutādisovā’’ti.</p>
<p class="bodytext">Tattha <span class="bld">meṇḍantara</span>nti meṇḍānaṃ antaraṃ. <span class="bld">Accupatī</span>ti atigantvā uppati, ākāse sīsānaṃ vemajjhe aṭṭhāsīti attho. <span class="bld">Piṃsito</span>ti pīḷito.</p>
<p class="bodytext">Aparepi <a name="M4.0251"></a> bārāṇasivāsino gopālakā phalitaṃ tālarukkhaṃ disvā ekaṃ tālaphalatthāya rukkhaṃ āropesuṃ. Tasmiṃ phalāni pātente eko kaṇhasappo vammikā nikkhamitvā tālarukkhaṃ āruhi. Heṭṭhā patiṭṭhitā daṇḍehi paharantā nivāretuṃ nāsakkhiṃsu. Te ‘‘sappo tālaṃ abhiruhatī’’ti itarassa ācikkhiṃsu. So bhīto mahāviravaṃ viravi. Heṭṭhā ṭhitā ekaṃ thirasāṭakaṃ catūsu kaṇṇesu gahetvā ‘‘imasmiṃ sāṭake patā’’ti āhaṃsu. So patanto catunnampi antare sāṭakamajjhe pati. Tassa pana pātanavegena te sandhāretuṃ asakkontā aññamaññaṃ <a name="P4.0251"></a> sīsehi paharitvā bhinnehi sīsehi jīvitakkhayaṃ pattā. Idampi kāraṇaṃ dassento pañcamaṃ gāthamāha –</p>
<p class="hangnum"><a name="para108"></a><span class="paranum">108</span>.</p>
<p class="gatha1"> ‘‘Caturo janā potthakamaggahesuṃ, ekañca posaṃ anurakkhamānā;</p>
<p class="gathalast">Sabbeva te bhinnasirā sayiṃsu, ayampi attho bahutādisovā’’ti.</p>
<p class="bodytext">Tattha <span class="bld">potthaka</span>nti sāṇasāṭakaṃ. <span class="bld">Sabbeva te</span>ti tepi cattāro janā attanā kateneva bhinnasīsā sayiṃsu.</p>
<p class="bodytext">Aparepi bārāṇasivāsino eḷakacorā rattiṃ ekaṃ ajaṃ thenetvā ‘‘divā araññe khādissāmā’’ti tassā avassanatthāya mukhaṃ bandhitvā veḷugumbe ṭhapesuṃ. Punadivase taṃ khādituṃ gacchantā āvudhaṃ pamussitvā agamaṃsu. Te ‘‘ajaṃ māretvā maṃsaṃ pacitvā khādissāma, āharathāvudha’’nti ekassapi hatthe āvudhaṃ adisvā ‘‘vinā āvudhena etaṃ māretvāpi maṃsaṃ gahetuṃ na sakkā, vissajjetha naṃ, puññamassa atthī’’ti vissajjesuṃ. Tadā eko naḷakāro veḷuṃ gahetvā ‘‘punapi āgantvā gahessāmī’’ti naḷakārasatthaṃ veḷugumbantare ṭhapetvā pakkāmi. Ajā ‘‘muttāmhī’’ti tussitvā veḷumūle kīḷamānā pacchimapādehi paharitvā taṃ satthaṃ pātesi. Corā satthasaddaṃ sutvā upadhārentā taṃ disvā tuṭṭhamānasā ajaṃ māretvā maṃsaṃ khādiṃsu. Iti ‘‘sāpi ajā attanā kateneva matā’’ti dassetuṃ chaṭṭhaṃ gāthamāha –</p>
<p class="hangnum"><a name="para109"></a><span class="paranum">109</span>.</p>
<p class="gatha1"> ‘‘Ajā <a name="V4.0225"></a><a name="M4.0252"></a> yathā veḷugumbasmiṃ baddhā, avakkhipantī asimajjhagacchi;</p>
<p class="gathalast">Teneva tassā galakāvakantaṃ, ayampi attho bahutādisovā’’ti.</p>
<p class="bodytext">Tattha <span class="bld">avakkhipantī</span>ti kīḷamānā pacchimapāde khipantī.</p>
<p class="bodytext">Evañca <a name="P4.0252"></a> pana vatvā ‘‘attano vacanaṃ rakkhitvā mitabhāṇino nāma maraṇadukkhā muccantī’’ti dassetvā <span class="bld">kinnaravatthuṃ</span> āhari.</p>
<p class="bodytext">Bārāṇasivāsī kireko luddako himavantaṃ gantvā ekenupāyena jayampatike dve kinnare gahetvā ānetvā rañño adāsi. Rājā adiṭṭhapubbe kinnare disvā tussitvā ‘‘ludda, imesaṃ ko guṇo’’ti pucchi. ‘‘Deva, ete madhurena saddena gāyanti, manuññaṃ naccanti, manussā evaṃ gāyituñca naccituñca na jānantī’’ti. Rājā luddassa bahuṃ dhanaṃ datvā kinnare ‘‘gāyatha naccathā’’ti āha. Kinnarā ‘‘sace mayaṃ gāyantā byañjanaṃ paripuṇṇaṃ kātuṃ na sakkhissāma, duggītaṃ hoti, amhe garahissanti vadhissanti, bahuṃ kathentānañca pana musāvādopi hotī’’ti musāvādabhayena raññā punappunaṃ vuttāpi na gāyiṃsu na nacciṃsu. Rājā kujjhitvā ‘‘ime māretvā maṃsaṃ pacitvā āharathā’’ti āṇāpento sattamaṃ gāthamāha –</p>
<p class="hangnum"><a name="para110"></a><span class="paranum">110</span>.</p>
<p class="gatha1"> ‘‘Ime na devā na gandhabbaputtā, migā ime atthavasaṃ gatā me;</p>
<p class="gathalast">Ekañca naṃ sāyamāse pacantu, ekaṃ punappātarāse pacantū’’ti.</p>
<p class="bodytext">Tattha <span class="bld">migā ime</span>ti ime sace devā gandhabbā vā bhaveyyuṃ, nacceyyuñceva gāyeyyuñca, ime pana migā tiracchānagatā. <span class="bld">Atthavasaṃ gatā me</span>ti atthaṃ paccāsīsantena luddena ānītattā atthavasena mama hatthaṃ gatā. Etesu ekaṃ sāyamāse, ekaṃ pātarāse pacantūti.</p>
<p class="bodytext">Kinnarī cintesi ‘‘rājā kuddho nissaṃsayaṃ māressati, idāni kathetuṃ kālo’’ti aṭṭhamaṃ gāthamāha –</p>
<p class="hangnum"><a name="para111"></a><span class="paranum">111</span>.</p>
<p class="gatha1"> ‘‘Sataṃ <a name="M4.0253"></a> sahassāni dubhāsitāni, kalampi nāgghanti subhāsitassa;</p>
<p class="gathalast">Dubbhāsitaṃ saṅkamāno kileso, tasmā tuṇhī kimpurisā na bālyā’’ti.</p>
<p class="bodytext">Tattha <a name="V4.0226"></a><a name="P4.0253"></a> <span class="bld">saṅkamāno kileso</span>ti kadāci ahaṃ bhāsamāno dubbhāsitaṃ bhāseyyaṃ, evaṃ dubbhāsitaṃ saṅkamāno kilissati kilamati. <span class="bld">Tasmā</span>ti tena kāraṇena tumhākaṃ na gāyiṃ, na bālabhāvenāti.</p>
<p class="bodytext">Rājā kinnariyā tussitvā anantaraṃ gāthamāha –</p>
<p class="hangnum"><a name="para112"></a><span class="paranum">112</span>.</p>
<p class="gatha1"> ‘‘Yā mesā byāhāsi pamuñcathetaṃ, giriñca naṃ himavantaṃ nayantu;</p>
<p class="gathalast">Imañca kho dentu mahānasāya, pātova naṃ pātarāse pacantū’’ti.</p>
<p class="bodytext">Tattha <span class="bld">yā mesā</span>ti yā me esā. <span class="bld">Dentū</span>ti mahānasatthāya dentu.</p>
<p class="bodytext">Kinnaro rañño vacanaṃ sutvā ‘‘ayaṃ maṃ akathentaṃ avassaṃ māressati, idāni kathetuṃ vaṭṭatī’’ti itaraṃ gāthamāha –</p>
<p class="hangnum"><a name="para113"></a><span class="paranum">113</span>.</p>
<p class="gatha1"> ‘‘Pajjunnanāthā pasavo, pasunāthā ayaṃ pajā;</p>
<p class="gatha2">Tvaṃ nāthosi mahārāja, nāthohaṃ bhariyāya me;</p>
<p class="gathalast">Dvinnamaññataraṃ ñatvā, mutto gaccheyya pabbata’’nti.</p>
<p class="bodytext">Tattha <span class="bld">pajjunnanāthā pasavo</span>ti tiṇabhakkhā pasavo meghanāthā nāma. <span class="bld">Pasunāthā ayaṃ pajā</span>ti ayaṃ pana manussapajā pañcagorasena upajīvantī pasunāthā pasupatiṭṭhā. <span class="bld">Tvaṃ nāthosī</span>ti tvaṃ mama patiṭṭhā asi. <span class="bld">Nāthoha</span>nti mama bhariyāya ahaṃ nātho, ahamassā patiṭṭhā. <span class="bld">Dvinnamaññataraṃ ñatvā, mutto gaccheyya pabbata</span>nti amhākaṃ dvinnaṃ antare eko ekaṃ mataṃ ñatvā sayaṃ maraṇato mutto himavantaṃ gaccheyya, jīvamānā pana mayaṃ aññamaññaṃ na jahāma, tasmā sacepi imaṃ himavantaṃ pesetukāmo, maṃ paṭhamaṃ māretvā pacchā pesehīti.</p>
<p class="bodytext">Evañca <a name="M4.0254"></a> pana vatvā ‘‘mahārāja, na mayaṃ tava vacanaṃ akātukāmatāya tuṇhī ahumha, mayaṃ kathāya pana dosaṃ disvā na kathayimhā’’ti dīpento imaṃ gāthādvayamāha –</p>
<p class="hangnum"><a name="para114"></a><span class="paranum">114</span>.</p>
<p class="gatha1"> ‘‘Na ve nindā suparivajjayetha, nānā janā sevitabbā janinda;</p>
<p class="gathalast">Yeneva <a name="P4.0254"></a> eko labhate pasaṃsaṃ, teneva añño labhate ninditāraṃ.</p>
<p class="hangnum"><a name="para115"></a><span class="paranum">115</span>.</p>
<p class="gatha1"> ‘‘Sabbo <a name="V4.0227"></a> loko paricitto aticitto, sabbo loko cittavā samhi citte;</p>
<p class="gathalast">Paccekacittā puthu sabbasattā, kassīdha cittassa vasena vatte’’ti.</p>
<p class="bodytext">Tattha <span class="bld">suparivajjayethā</span>ti mahārāja, nindā nāma sukhena parivajjetuṃ na sakkā. <span class="bld">Nānā janā</span>ti nānāchandā janā. <span class="bld">Yenevā</span>ti yena sīlādiguṇena eko pasaṃsaṃ labhati, teneva añño ninditāraṃ labhati. Amhākañhi kinnarānaṃ antare kathanena pasaṃsaṃ labhati, manussānaṃ antare nindaṃ, iti nindā nāma dupparivajjiyā, svāhaṃ kathaṃ tava santikā pasaṃsaṃ labhissāmīti.</p>
<p class="bodytext"><span class="bld">Sabbo loko paricitto</span>ti mahārāja, asappuriso nāma pāṇātipātādicittena, sappuriso pāṇātipātā veramaṇi ādicittena aticittoti, evaṃ sabbo loko paricitto aticittoti attho. <span class="bld">Cittavā samhi citte</span>ti sabbo pana loko attano hīnena vā paṇītena vā cittena cittavā nāma. <span class="bld">Paccekacittā</span>ti pāṭiyekkacittā puthuppabhedā sabbe sattā. Tesu kassekassa tava vā aññassa vā cittena kinnarī vā mādiso vā añño vā vatteyya, tasmā ‘‘ayaṃ mama cittavasena na vattatī’’ti, mā mayhaṃ kujjhi. Sabbasattā <a name="M4.0255"></a> hi attano cittavasena gacchanti, devāti. Kimpuriso rañño dhammaṃ desesi.</p>
<p class="bodytext">Rājā ‘‘sabhāvameva katheti paṇḍito kinnaro’’ti somanassappatto hutvā osānagāthamāha –</p>
<p class="hangnum"><a name="para116"></a><span class="paranum">116</span>.</p>
<p class="gatha1"> ‘‘Tuṇhī ahū kimpuriso sabhariyo, yo dāni byāhāsi bhayassa bhīto;</p>
<p class="gathalast">So dāni mutto sukhito arogo, vācākirevatthavatī narāna’’nti.</p>
<p class="bodytext">Tattha <span class="bld">vācākirevatthavatī narāna</span>nti vācāgirā eva imesaṃ sattānaṃ atthavatī hitāvahā hotīti attho.</p>
<p class="bodytext">Rājā kinnare suvaṇṇapañjare nisīdāpetvā tameva luddaṃ pakkosāpetvā ‘‘gaccha bhaṇe, gahitaṭṭhāneyeva vissajjehī’’ti vissajjāpesi. Mahāsattopi <a name="P4.0255"></a> ‘‘ācariya, evaṃ kinnarā vācaṃ rakkhitvā pattakāle kathitena subhāsiteneva muttā, tvaṃ pana dukkathitena mahādukkhaṃ patto’’ti idaṃ udāharaṇaṃ dassetvā ‘‘ācariya, mā bhāyi, jīvitaṃ te ahaṃ dassāmī’’ti assāsesi, ‘‘apica kho pana tumhe maṃ rakkheyyāthā’’tivutte ‘‘na tāva nakkhattayogo labbhatī’’ti <a name="V4.0228"></a> divasaṃ vītināmetvā majjhimayāmasamanantare mataṃ eḷakaṃ āharāpetvā ‘‘brāhmaṇa, yattha katthaci gantvā jīvāhī’’ti kañci ajānāpetvā uyyojetvā eḷakamaṃsena baliṃ katvā dvāraṃ patiṭṭhāpesi.</p>
<p class="bodytext">Satthā imaṃ dhammadesanaṃ āharitvā ‘‘na, bhikkhave, idāneva, pubbepi kokāliko vācāya hatoyevā’’ti vatvā jātakaṃ samodhānesi – ‘‘tadā kaḷārapiṅgalo kokāliko ahosi, takkāriyapaṇḍito pana ahameva ahosi’’nti.</p>
<p class="centered">Takkāriyajātakavaṇṇanā aṭṭhamā.</p>
<p class="hangnum"> </p>
<p class="bodytext"> [482] 9. Rurumigarājajātakavaṇṇanā</p>
<p class="bodytext"><span class="bld">Tassa</span> <a name="M4.0256"></a> <span class="bld">gāmavaraṃ dammī</span>ti idaṃ satthā veḷuvane viharanto devadattaṃ ārabbha kathesi. So kira bhikkhūhi ‘‘bahūpakāro te āvuso, devadattasatthā, tvaṃ tathāgataṃ nissāya pabbajjaṃ labhi, tīṇi piṭakāni uggaṇhi, lābhasakkāraṃ pāpuṇī’’ti vutto ‘‘āvuso, satthārā mama tiṇaggamattopi upakāro na kato, ahaṃ sayameva pabbajiṃ, sayaṃ tīṇi piṭakāni uggaṇhiṃ, sayaṃ lābhasakkāraṃ pāpuṇi’’nti kathesi. Bhikkhū dhammasabhāyaṃ kathaṃ samuṭṭhāpesuṃ ‘‘akataññū āvuso, devadatto akatavedī’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, devadatto idāneva akataññū, pubbepi akataññūyeva, pubbepesa mayā jīvite dinnepi mama guṇamattaṃ na jānātī’’ti vatvā atītaṃ āhari.</p>
<p class="bodytext">Atīte bārāṇasiyaṃ brahmadatte rajjaṃ kārente eko asītikoṭivibhavo seṭṭhi puttaṃ labhitvā ‘‘mahādhanako’’tissa, nāmaṃ katvā ‘‘sippaṃ uggaṇhanto mama putto kilamissatī’’ti na kiñci sippaṃ uggaṇhāpesi. So gītanaccavāditakhādanabhojanato uddhaṃ na kiñci aññāsi. Taṃ vayappattaṃ patirūpena dārena saṃyojetvā mātāpitaro kālamakaṃsu. So tesaṃ accayena itthidhuttasurādhuttādīhi parivuto nānābyasanamukhehi <a name="P4.0256"></a> iṇaṃ ādāya taṃ dātuṃ asakkonto iṇāyikehi codiyamāno cintesi ‘‘kiṃ mayhaṃ jīvitena, ekenamhi attabhāvena añño viya jāto, mataṃ me seyyo’’ti. So iṇāyike āha – ‘‘tumhākaṃ iṇapaṇṇāni gahetvā āgacchatha, gaṅgātīre me nidahitaṃ kulasantakaṃ dhanaṃ atthi, taṃ vo dassāmī’’ti. Te tena <a name="V4.0229"></a> saddhiṃ agamaṃsu. So ‘‘idha dhana’’nti nidhiṭṭhānaṃ ācikkhanto viya ‘‘gaṅgāyaṃ patitvā marissāmī’’ti palāyitvā gaṅgāyaṃ pati. So caṇḍasotena vuyhanto kāruññaravaṃ viravi.</p>
<p class="bodytext">Tadā mahāsatto rurumigayoniyaṃ nibbattitvā parivāraṃ chaḍḍetvā ekakova gaṅgānivattane ramaṇīye sālamissake supupphitaambavane vasati uposathaṃ upavutthāya. Tassa sarīracchavi sumajjitakañcanapaṭṭavaṇṇā ahosi, hatthapādā <a name="M4.0257"></a> lākhārasaparikammakatā viya, naṅguṭṭhaṃ cāmarīnaṅguṭṭhaṃ viya, siṅgāni rajatadāmasadisāni, akkhīni sumajjitamaṇiguḷikā viya, mukhaṃ odahitvā ṭhapitarattakambalageṇḍukaṃ viya. Evarūpaṃ tassa rūpaṃ ahosi. So aḍḍharattasamaye tassa kāruññasaddaṃ sutvā ‘‘manussasaddo sūyati, mā mayi dharante maratu, jīvitamassa dassāmī’’ti cintetvā sayanagumbā uṭṭhāya nadītīraṃ gantvā ‘‘ambho purisa, mā bhāyi, jīvitaṃ te dassāmī’’ti assāsetvā sotaṃ chindanto gantvā taṃ piṭṭhiyaṃ āropetvā tīraṃ pāpetvā attano vasanaṭṭhānaṃ netvā phalāphalāni datvā dvīhatīhaccayena ‘‘bho purisa, ahaṃ taṃ ito araññato nīharitvā bārāṇasimagge ṭhapessāmi, tvaṃ sotthinā gamissasi, apica kho pana tvaṃ ‘asukaṭṭhāne nāma kañcanamigo vasatī’ti dhanakāraṇā maṃ rañño ceva rājamahāmattassa ca mā ācikkhāhī’’ti āha. So ‘‘sādhu sāmī’’ti sampaṭicchi.</p>
<p class="bodytext">Mahāsatto tassa paṭiññaṃ gahetvā taṃ attano piṭṭhiyaṃ āropetvā bārāṇasimagge otāretvā nivatti. Tassa bārāṇasipavisanadivaseyeva khemā nāma rañño aggamahesī paccūsakāle supinante suvaṇṇavaṇṇaṃ migaṃ attano dhammaṃ desentaṃ disvā <a name="P4.0257"></a> cintesi ‘‘sace evarūpo migo na bhaveyya, nāhaṃ supine passeyyaṃ, addhā bhavissati, rañño ārocessāmī’’ti. Sā rājānaṃ upasaṅkamitvā ‘‘mahārāja, ahaṃ suvaṇṇavaṇṇaṃ migaṃ passituṃ icchāmi, suvaṇṇavaṇṇamigassa dhammaṃ sotukāmāmhi, labhissāmi ce, jīveyyaṃ, no ce, natthi me jīvita’’nti āha. Rājā taṃ assāsetvā ‘‘sace manussaloke atthi, labhissasī’’ti vatvā brāhmaṇe pakkosāpetvā ‘‘suvaṇṇavaṇṇā migā nāma hontī’’ti pucchitvā ‘‘āma, deva, hontī’’ti sutvā alaṅkatahatthikkhandhe suvaṇṇacaṅkoṭake sahassathavikaṃ ṭhapetvā yo suvaṇṇavaṇṇaṃ migaṃ ācikkhissati, tassa saddhiṃ sahassathavikasuvaṇṇacaṅkoṭakena tañca hatthiṃ tato ca uttari dātukāmo hutvā suvaṇṇapaṭṭe gāthaṃ likhāpetvā ekaṃ amaccaṃ pakkosāpetvā ‘‘ehi tāta, mama vacanena imaṃ gāthaṃ nagaravāsīnaṃ kathehī’’ti imasmiṃ jātake paṭhamaṃ gāthamāha –</p>
<p class="hangnum"><a name="para117"></a><span class="paranum">117</span>.</p>
<p class="gatha1"> ‘‘Tassa <a name="V4.0230"></a><a name="M4.0258"></a> gāmavaraṃ dammi, nāriyo ca alaṅkatā;</p>
<p class="gathalast">Yo me taṃ migamakkhāti, migānaṃ migamuttama’’nti.</p>
<p class="bodytext">Amacco suvaṇṇapaṭṭaṃ gahetvā sakalanagare vācāpesi. Atha so seṭṭhiputto bārāṇasiṃ pavisantova taṃ kathaṃ sutvā amaccassa santikaṃ gantvā ‘‘ahaṃ rañño evarūpaṃ migaṃ ācikkhissāmi, maṃ rañño dassehī’’ti āha. Amacco hatthikkhandhato otaritvā taṃ rañño santikaṃ netvā ‘‘ayaṃ kira, deva, taṃ migaṃ ācikkhissatī’’ti dassesi. Rājā ‘‘saccaṃ ambho purisā’’ti pucchi. So ‘‘saccaṃ mahārāja, tvaṃ etaṃ yasaṃ mayhaṃ dehī’’ti vadanto dutiyaṃ gāthamāha –</p>
<p class="hangnum"><a name="para118"></a><span class="paranum">118</span>.</p>
<p class="gatha1"> ‘‘Mayhaṃ gāmavaraṃ dehi, nāriyo ca alaṅkatā;</p>
<p class="gathalast">Ahaṃ te migamakkhissaṃ, migānaṃ migamuttama’’nti.</p>
<p class="bodytext">Taṃ sutvā rājā tassa mittadubbhissa tussitvā ‘‘abbho kuhiṃ so migo vasatī’’ti pucchitvā ‘‘asukaṭṭhāne nāma devā’’ti vutte tameva maggadesakaṃ katvā mahantena parivārena taṃ ṭhānaṃ agamāsi. Atha naṃ so mittadubbhī ‘‘senaṃ, deva, sannisīdāpehī’’ti <a name="P4.0258"></a> vatvā sannisinnāya senāya eso, deva, suvaṇṇamigo etasmiṃ vane vasatī’’ti hatthaṃ pasāretvā ācikkhanto tatiyaṃ gāthamāha –</p>
<p class="hangnum"><a name="para119"></a><span class="paranum">119</span>.</p>
<p class="gatha1"> ‘‘Etasmiṃ vanasaṇḍasmiṃ, ambā sālā ca pupphitā;</p>
<p class="gathalast">Indagopakasañchannā, ettheso tiṭṭhate migo’’ti.</p>
<p class="bodytext">Tattha <span class="bld">indagopakasañchannā</span>ti etassa vanasaṇḍassa bhūmi indagopakavaṇṇāya rattāya sukhasamphassāya tiṇajātiyā sañchannā, sasakucchi viya mudukā, ettha etasmiṃ ramaṇīye vanasaṇḍe eso tiṭṭhatīti dasseti.</p>
<p class="bodytext">Rājā tassa vacanaṃ sutvā amacce āṇāpesi ‘‘tassa migassa palāyituṃ adatvā khippaṃ āvudhahatthehi purisehi saddhiṃ vanasaṇḍaṃ parivārethā’’ti. Te tathā katvā unnadiṃsu. Rājā katipayehi janehi saddhiṃ ekamantaṃ aṭṭhāsi, sopissa avidūre aṭṭhāsi. Mahāsatto taṃ saddaṃ sutvā cintesi ‘‘mahanto balakāyasaddo, tamhā me purisā <a name="M4.0259"></a> bhayena uppannena bhavitabba’’nti<a name="V4.0231"></a>. So uṭṭhāya sakalaparisaṃ oloketvā rañño ṭhitaṭṭhānaṃ disvā ‘‘rañño ṭhitaṭṭhāneyeva me sotthi bhavissati, ettheva mayā gantuṃ vaṭṭatī’’ti cintetvā rājābhimukho pāyāsi. Rājā taṃ āgacchantaṃ disvā ‘‘nāgabalo migo avattharanto viya āgaccheyya, saraṃ sannayhitvā imaṃ migaṃ santāsetvā sace palāyati, vijjhitvā dubbalaṃ katvā gaṇhissāmī’’ti dhanuṃ āropetvā bodhisattābhimukho ahosi. Tamatthaṃ pakāsento satthā imaṃ gāthādvayamāha –</p>
<p class="hangnum"><a name="para120"></a><span class="paranum">120</span>.</p>
<p class="gatha1"> ‘‘Dhanuṃ advejjhaṃ katvāna, usuṃ sannayhupāgami;</p>
<p class="gathalast">Migo ca disvā rājānaṃ, dūrato ajjhabhāsatha.</p>
<p class="hangnum"><a name="para121"></a><span class="paranum">121</span>.</p>
<p class="gatha1"> ‘‘Āgamehi mahārāja, mā maṃ vijjhi rathesabha;</p>
<p class="gathalast">Ko nu te idamakkhāsi, ettheso tiṭṭhate migo’’ti.</p>
<p class="bodytext">Tattha <a name="P4.0259"></a> <span class="bld">advejjhaṃ katvānā</span>ti jiyāya ca sarena ca saddhiṃ ekameva katvā. <span class="bld">Sannayhā</span>ti sannayhitvā. <span class="bld">Āgamehī</span>ti ‘‘tiṭṭha, mahārāja, mā maṃ vijjhi, jīvaggāhameva gaṇhāhī’’ti madhurāya manussavācāya abhāsi.</p>
<p class="bodytext">Rājā tassa madhurakathāya bandhitvā dhanuṃ otāretvā gāravena aṭṭhāsi. Mahāsattopi rājānaṃ upasaṅkamitvā madhurapaṭisanthāraṃ katvā ekamantaṃ aṭṭhāsi. Mahājanopi sabbāvudhāni chaḍḍetvā āgantvā rājānaṃ parivāresi. Tasmiṃ khaṇe mahāsatto suvaṇṇakiṅkiṇikaṃ cālento viya madhurena sarena rājānaṃ pucchi ‘‘ko nu te idamakkhāsi, ettheso tiṭṭhate migo’’ti? Tasmiṃ khaṇe pāpapuriso thokaṃ paṭikkamitvā sotapatheva aṭṭhāsi. Rājā ‘‘iminā me dassito’’ti kathento chaṭṭhaṃ gāthamāha –</p>
<p class="hangnum"><a name="para122"></a><span class="paranum">122</span>.</p>
<p class="gatha1"> ‘‘Esa pāpacaro poso, samma tiṭṭhati ārakā;</p>
<p class="gathalast">Soyaṃ me idamakkhāsi, ettheso tiṭṭhate migo’’ti.</p>
<p class="bodytext">Tattha <span class="bld">pāpacaro</span>ti vissaṭṭhācāro.</p>
<p class="bodytext">Taṃ sutvā mahāsatto taṃ mittadubbhiṃ garahitvā raññā saddhiṃ sallapanto sattamaṃ gāthamāha –</p>
<p class="hangnum"><a name="para123"></a><span class="paranum">123</span>.</p>
<p class="gatha1"> ‘‘Saccaṃ <a name="V4.0232"></a><a name="M4.0260"></a> kireva māhaṃsu, narā ekacciyā idha;</p>
<p class="gathalast">Kaṭṭhaṃ niplavitaṃ seyyo, na tvevekacciyo naro’’ti.</p>
<p class="bodytext">Tattha <span class="bld">niplavita</span>nti uttāritaṃ. <span class="bld">Ekacciyo</span>ti ekacco pana mittadubbhī pāpapuggalo udake patantopi uttārito na tveva seyyo. Kaṭṭhañhi nānappakārena upakārāya saṃvattati, mittadubbhī pana pāpapuggalo vināsāya, tasmā tato kaṭṭhameva varataranti porāṇakapaṇḍitā kathayiṃsu, mayā pana tesaṃ vacanaṃ na katanti.</p>
<p class="bodytext">Taṃ sutvā rājā itaraṃ gāthamāha –</p>
<p class="hangnum"><a name="para124"></a><span class="paranum">124</span>.</p>
<p class="gatha1"> ‘‘Kiṃ nu ruru garahasi migānaṃ, kiṃ pakkhīnaṃ kiṃ pana mānusānaṃ;</p>
<p class="gathalast">Bhayaṃ <a name="P4.0260"></a> hi maṃ vindatinapparūpaṃ, sutvāna taṃ mānusiṃ bhāsamāna’’nti.</p>
<p class="bodytext">Tattha <span class="bld">migāna</span>nti migānamaññataraṃ garahasi, udāhu pakkhīnaṃ, mānusānanti pucchi. <span class="bld">Bhayañhi maṃ vindatī</span>ti bhayaṃ maṃ paṭilabhati, ahaṃ attani anissaro bhayasantako viya homi. <span class="bld">Anapparūpa</span>nti mahantaṃ.</p>
<p class="bodytext">Tato mahāsatto ‘‘mahārāja, na migaṃ, na pakkhiṃ garahāmi, manussaṃ pana garahāmī’’ti dassento navamaṃ gāthamāha –</p>
<p class="hangnum"><a name="para125"></a><span class="paranum">125</span>.</p>
<p class="gatha1"> ‘‘Yamuddhariṃ vāhane vuyhamānaṃ, mahodake salile sīghasote;</p>
<p class="gathalast">Tatonidānaṃ bhayamāgataṃ mama, dukkho have rāja asabbhi saṅgamo’’ti.</p>
<p class="bodytext">Tattha <span class="bld">vāhane</span>ti patitapatite vahituṃ samatthe gaṅgāvahe. <span class="bld">Mahodake salile</span>ti mahāudake mahāsalileti attho. Ubhayenāpi gaṅgāvahasseva bahuudakataṃ dasseti. <span class="bld">Tatonidāna</span>nti mahārāja, yo mayhaṃ tayā dassito puriso, eso mayā gaṅgāya vuyhamāno aḍḍharattasamaye kāruññaravaṃ viravanto uddharito, tatonidānaṃ me idamajja bhayaṃ āgataṃ, asappurisehi samāgamo nāma dukkho, mahārājāti.</p>
<p class="bodytext">Taṃ <a name="V4.0233"></a><a name="M4.0261"></a> sutvā rājā tassa kujjhitvā ‘‘evaṃ bahūpakārassa nāma guṇaṃ na jānāti, vijjhitvā naṃ jīvitakkhayaṃ pāpessāmī’’ti dasamaṃ gāthamāha –</p>
<p class="hangnum"><a name="para126"></a><span class="paranum">126</span>.</p>
<p class="gatha1"> ‘‘Sohaṃ catuppattamimaṃ vihaṅgamaṃ, tanucchidaṃ hadaye ossajāmi;</p>
<p class="gathalast">Hanāmi taṃ mittadubbhiṃ akiccakāriṃ, yo tādisaṃ kammakataṃ na jāne’’ti.</p>
<p class="bodytext">Tattha <span class="bld">catuppatta</span>nti catūhi vājapattehi samannāgataṃ. <span class="bld">Vihaṅgama</span>nti ākāsagāmiṃ. <span class="bld">Tanucchida</span>nti sarīrachindanaṃ. <span class="bld">Ossajāmī</span>ti etassa hadaye vissajjemi.</p>
<p class="bodytext">Tato mahāsatto ‘‘mā esa maṃ nissāya nassatū’’ti cintetvā ekādasamaṃ gāthamāha –</p>
<p class="hangnum"><a name="para127"></a><span class="paranum">127</span>.</p>
<p class="gatha1"> ‘‘Dhīrassa <a name="P4.0261"></a> bālassa have janinda, santo vadhaṃ nappasaṃsanti jātu;</p>
<p class="gatha2">Kāmaṃ gharaṃ gacchatu pāpadhammo, yañcassa bhaṭṭhaṃ tadetassa dehi;</p>
<p class="gathalast">Ahañca te kāmakaro bhavāmī’’ti.</p>
<p class="bodytext">Tattha <span class="bld">kāma</span>nti kāmena yathāruciyā attano gharaṃ gacchatu. <span class="bld">Yañcassa bhaṭṭhaṃ tadetassa dehī</span>ti yañca tassa ‘‘idaṃ nāma te dassāmī’’ti tayā kathitaṃ, taṃ tassa dehi. <span class="bld">Kāmakaro</span>ti icchākaro, yaṃ icchasi, taṃ karohi, maṃsaṃ vā me khāda, kīḷāmigaṃ vā karohi, sabbattha te anukūlavattī bhavissāmīti attho.</p>
<p class="bodytext">Taṃ sutvā rājā tuṭṭhamānaso mahāsattassa thutiṃ karonto anantaraṃ gāthamāha –</p>
<p class="hangnum"><a name="para128"></a><span class="paranum">128</span>.</p>
<p class="gatha1"> ‘‘Addhā rurū aññataro sataṃ so, yo dubbhato mānusassa na dubbhi;</p>
<p class="gatha2">Kāmaṃ gharaṃ gacchatu pāpadhammo, yañcassa bhaṭṭhaṃ tadetassa dammi;</p>
<p class="gathalast">Ahañca te kāmacāraṃ dadāmī’’ti.</p>
<p class="bodytext">Tattha <a name="M4.0262"></a> <span class="bld">sataṃ so</span>ti addhā tvaṃ sataṃ paṇḍitānaṃ aññataro. <span class="bld">Kāmacāra</span>nti ahaṃ tava dhammakathāya pasīditvā tuyhaṃ kāmacāraṃ abhayaṃ dadāmi, ito paṭṭhāya tumhe nibbhayā yathāruciyā viharathāti mahāsattassa varaṃ adāsi.</p>
<p class="bodytext">Atha <a name="V4.0234"></a> naṃ mahāsatto ‘‘mahārāja, manussā nāma aññaṃ mukhena bhāsanti, aññaṃ kāyena karontī’’ti pariggaṇhanto dve gāthā abhāsi –</p>
<p class="hangnum"><a name="para129"></a><span class="paranum">129</span>.</p>
<p class="gatha1"> ‘‘Suvijānaṃ siṅgālānaṃ, sakuṇānañca vassitaṃ;</p>
<p class="gathalast">Manussavassitaṃ rāja, dubbijānataraṃ tato.</p>
<p class="hangnum"><a name="para130"></a><span class="paranum">130</span>.</p>
<p class="gatha1"> ‘‘Api ce maññatī poso, ñāti mitto sakhāti vā;</p>
<p class="gathalast">Yo pubbe sumano hutvā, pacchā sampajjate diso’’ti.</p>
<p class="bodytext">Taṃ sutvā rājā ‘‘migarāja, mā maṃ evaṃ maññi, ahañhi rajjaṃ jahantopi na tuyhaṃ dinnavaraṃ jahissaṃ, saddahatha, mayha’’nti <a name="P4.0262"></a> varaṃ adāsi. Mahāsatto tassa santike varaṃ gaṇhanto attānaṃ ādiṃ katvā sabbasattānaṃ abhayadānaṃ varaṃ gaṇhi. Rājāpi taṃ varaṃ datvā bodhisattaṃ nagaraṃ netvā mahāsattañca nagarañca alaṅkārāpetvā deviyā dhammaṃ desāpesi. Mahāsatto deviṃ ādiṃ katvā rañño ca rājaparisāya ca madhurāya manussabhāsāya dhammaṃ desetvā rājānaṃ dasahi rājadhammehi ovaditvā mahājanaṃ anusāsitvā araññaṃ pavisitvā migagaṇaparivuto vāsaṃ kappesi. Rājā ‘‘sabbesaṃ sattānaṃ abhayaṃ dammī’’ti nagare bheriṃ carāpesi. Tato paṭṭhāya migapakkhīnaṃ koci hatthaṃ pasāretuṃ samattho nāma nāhosi. Migagaṇo manussānaṃ sassāni khādati, koci vāretuṃ na sakkoti. Mahājano rājaṅgaṇaṃ gantvā upakkosi. Tamatthaṃ pakāsento satthā imaṃ gāthamāha –</p>
<p class="hangnum"><a name="para131"></a><span class="paranum">131</span>.</p>
<p class="gatha1"> ‘‘Samāgatā jānapadā, negamā ca samāgatā;</p>
<p class="gathalast">Migā sassāni khādanti, taṃ devo paṭisedhatū’’ti.</p>
<p class="bodytext">Tattha <span class="bld">taṃ devo</span>ti taṃ migagaṇaṃ devo paṭisedhatūti.</p>
<p class="bodytext">Taṃ sutvā rājā gāthādvayamāha –</p>
<p class="hangnum"><a name="para132"></a><span class="paranum">132</span>.</p>
<p class="gatha1"> ‘‘Kāmaṃ janapado māsi, raṭṭhañcāpi vinassatu;</p>
<p class="gathalast">Na tvevāhaṃ ruruṃ dubbhe, datvā abhayadakkhiṇaṃ.</p>
<p class="hangnum"><a name="para133"></a><span class="paranum">133</span>.</p>
<p class="gatha1"> ‘‘Mā <a name="V4.0235"></a><a name="M4.0263"></a> me janapado āsi, raṭṭhañcāpi vinassatu;</p>
<p class="gathalast">Na tvevāhaṃ migarājassa, varaṃ datvā musā bhaṇe’’ti.</p>
<p class="bodytext">Tattha <span class="bld">māsī</span>ti kāmaṃ mayhaṃ janapado mā hotu. <span class="bld">Ruru</span>nti na tveva ahaṃ suvaṇṇavaṇṇassa rurumigarājassa abhayadakkhiṇaṃ datvā dubbhissāmīti.</p>
<p class="bodytext">Mahājano rañño vacanaṃ sutvā kiñci vattuṃ avisahanto paṭikkami. Sā kathā vitthārikā ahosi. Taṃ sutvā mahāsatto migagaṇaṃ sannipātāpetvā ‘‘ito paṭṭhāya manussānaṃ sassāni mā khādathā’’ti ovaditvā ‘‘attano khettesu paṇṇasaññaṃ bandhantū’’ti <a name="P4.0263"></a> manussānaṃ ghosāpesi. Te tathā bandhiṃsu, tāya saññāya migā yāvajjatanā sassāni na khādanti.</p>
<p class="bodytext">Satthā imaṃ dhammadesanaṃ āharitvā ‘‘na, bhikkhave, idāneva, pubbepi devadatto akataññūyevā’’ti vatvā jātakaṃ samodhānesi ‘‘tadā seṭṭhiputto devadatto ahosi, rājā ānando, rurumigarājā pana ahameva ahosi’’nti.</p>
<p class="centered">Rurumigarājajātakavaṇṇanā navamā.</p>
<p class="hangnum"> </p>
<p class="bodytext"> [483] 10. Sarabhamigajātakavaṇṇanā</p>
<p class="bodytext"><span class="bld">Āsīsetheva puriso</span>ti idaṃ satthā jetavane viharanto attanā saṃkhittena pucchitapañhassa dhammasenāpatino vitthārena byākaraṇaṃ ārabbha kathesi. Kadā pana satthā theraṃ saṃkhittena pañhaṃ pucchīti? Devorohane. Tatrāyaṃ saṅkhepato anupubbikathā. Rājagahaseṭṭhino hi santake candanapatte āyasmatā piṇḍolabhāradvājena iddhiyā gahite satthā bhikkhūnaṃ iddhipāṭihāriyakaraṇaṃ paṭikkhipi. Tadā titthiyā ‘‘paṭikkhittaṃ samaṇena gotamena iddhipāṭihāriyakaraṇaṃ, idāni sayampi na karissatī’’ti cintetvā maṅkubhūtehi attano sāvakehi ‘‘kiṃ, bhante, iddhiyā pattaṃ na gaṇhathā’’ti vuccamānā ‘‘netaṃ āvuso, amhākaṃ dukkaraṃ, chavassa pana dārupattassatthāya attano saṇhasukhumaguṇaṃ ko gihīnaṃ pakāsessatīti na gaṇhimha, samaṇā pana sakyaputtiyā lolatāya iddhiṃ dassetvā <a name="M4.0264"></a> gaṇhiṃsu. Mā ‘amhākaṃ iddhikaraṇaṃ bhāro’ti cintayittha, mayañhi tiṭṭhantu samaṇassa gotamassa sāvakā, ākaṅkhamānā pana <a name="V4.0236"></a> samaṇena gotamena saddhiṃ iddhiṃ dassessāma, sace hi samaṇo gotamo ekaṃ pāṭihāriyaṃ karissati, mayaṃ dviguṇaṃ karissāmā’’ti kathayiṃsu.</p>
<p class="bodytext">Taṃ sutvā bhikkhū bhagavato ārocesuṃ ‘‘bhante, titthiyā kira pāṭihāriyaṃ karissantī’’ti. Satthā ‘‘bhikkhave, karontu, ahampi karissāmī’’ti āha. Taṃ sutvā bimbisāro āgantvā bhagavantaṃ pucchi ‘‘bhante, pāṭihāriyaṃ kira karissathā’’ti? ‘‘Āma, mahārājā’’ti. ‘‘Nanu, bhante, sikkhāpadaṃ paññatta’’nti. ‘‘Mahārāja, taṃ mayā sāvakānaṃ paññattaṃ, buddhānaṃ pana sikkhāpadaṃ nāma <a name="P4.0264"></a> natthi. ‘‘Yathā hi, mahārāja, tava uyyāne pupphaphalaṃ aññesaṃ vāritaṃ, na tava, evaṃsampadamidaṃ daṭṭhabba’’nti. ‘‘Kattha pana, bhante, pāṭihāriyaṃ karissathā’’ti? ‘‘Sāvatthinagaradvāre kaṇḍambarukkhamūle’’ti. ‘‘Amhehi tattha kiṃ kattabba’’nti? ‘‘Natthi kiñci mahārājā’’ti. Punadivase satthā katabhattakicco cārikaṃ pakkāmi. Manussā ‘‘kuhiṃ, bhante, satthā gacchatī’’ti pucchanti. ‘‘Sāvatthinagaradvāre kaṇḍambarukkhamūle titthiyamaddanaṃ yamakapāṭihāriyaṃ kātu’’nti tesaṃ bhikkhū kathayanti. Mahājano ‘‘acchariyarūpaṃ kira pāṭihāriyaṃ bhavissati, passissāma na’’nti gharadvārāni chaḍḍetvā satthārā saddhiṃyeva agamāsi.</p>
<p class="bodytext">Aññatitthiyā ‘‘mayampi samaṇassa gotamassa pāṭihāriyakaraṇaṭṭhāne pāṭihāriyaṃ karissāmā’’ti upaṭṭhākehi saddhiṃ satthārameva anubandhiṃsu. Satthā anupubbena sāvatthiṃ gantvā raññā ‘‘pāṭihāriyaṃ kira, bhante, karissathā’’ti pucchito ‘‘karissāmī’’ti vatvā ‘‘kadā, bhante’’ti vutte ‘‘ito sattame divase āsāḷhipuṇṇamāsiya’’nti āha. ‘‘Maṇḍapaṃ karomi bhante’’ti? ‘‘Alaṃ mahārāja, mama pāṭihāriyakaraṇaṭṭhāne sakko devarājā dvādasayojanikaṃ ratanamaṇḍapaṃ karissatī’’ti. ‘‘Etaṃ kāraṇaṃ nagare ugghosāpemi, bhante’’ti? ‘‘Ugghosāpehi mahārājā’’ti. Rājā dhammaghosakaṃ alaṅkatahatthipiṭṭhiṃ āropetvā ‘‘bhagavā kira sāvatthinagaradvāre kaṇḍambarukkhamūle titthiyamaddanaṃ pāṭihāriyaṃ karissati ito sattame divase’’ti yāva chaṭṭhadivasā devasikaṃ ghosanaṃ kāresi. Titthiyā ‘‘kaṇḍambarukkhamūle kira karissatī’’ti sāmikānaṃ dhanaṃ <a name="M4.0265"></a> datvā sāvatthisāmante ambarukkhe chindāpayiṃsu. Dhammaghosako puṇṇamīdivase pātova ‘‘ajja, bhagavato pāṭihāriyaṃ bhavissatī’’ti ugghosesi. Devatānubhāvena sakalajambudīpe dvāre ṭhatvā ugghositaṃ viya ahosi. Ye ye gantuṃ cittaṃ uppādenti, te te sāvatthiṃ pattameva attānaṃ passiṃsu, dvādasayojanikā parisā ahosi.</p>
<p class="bodytext">Satthā <a name="V4.0237"></a> pātova sāvatthiṃ piṇḍāya pavisituṃ nikkhami. Kaṇḍo nāma uyyānapālo piṇḍipakkameva kumbhapamāṇaṃ mahantaṃ ambapakkaṃ rañño haranto satthāraṃ nagaradvāre disvā ‘‘idaṃ tathāgatasseva anucchavika’’nti adāsi. Satthā paṭiggahetvā tattheva ekamantaṃ nisinno paribhuñjitvā ‘‘ānanda, imaṃ ambaṭṭhiṃ uyyānapālakassa imasmiṃ ṭhāne ropanatthāya dehi, esa kaṇḍambo <a name="P4.0265"></a> nāma bhavissatī’’ti āha. Thero tathā akāsi. Uyyānapālo paṃsuṃ viyūhitvā ropesi. Taṅkhaṇaññeva aṭṭhiṃ bhinditvā mūlāni otariṃsu, naṅgalasīsapamāṇo rattaṅkuro uṭṭhahi, mahājanassa olokentasseva paṇṇāsahatthakkhandho paṇṇāsahatthasākho ubbedhato ca hatthasatiko ambarukkho sampajji, tāvadevassa pupphāni ca phalāni ca uṭṭhahiṃsu. So madhukaraparivuto suvaṇṇavaṇṇaphalabharito nabhaṃ pūretvā aṭṭhāsi, vātappaharaṇakāle madhurapakkāni patiṃsu. Pacchā āgacchantā bhikkhū paribhuñjitvāva āgamiṃsu.</p>
<p class="bodytext">Sāyanhasamaye sakko devarājā āvajjento ‘‘satthu ratanamaṇḍapakaraṇaṃ amhākaṃ bhāro’’ti ñatvā vissakammadevaputtaṃ pesetvā dvādasayojanikaṃ nīluppalasañchannaṃ sattaratanamaṇḍapaṃ kāresi. Evaṃ dasasahassacakkavāḷadevatā sannipatiṃsu. Satthā titthiyamaddanaṃ asādhāraṇaṃ sāvakehi yamakapāṭihāriyaṃ katvā bahujanassa pasannabhāvaṃ ñatvā oruyha buddhāsane nisinno dhammaṃ desesi. Vīsati pāṇakoṭiyo amatapānaṃ piviṃsu. Tato ‘‘purimabuddhā pana pāṭihāriyaṃ katvā kattha gacchantī’’ti āvajjento ‘‘tāvatiṃsabhavana’’nti ñatvā buddhāsanā uṭṭhāya dakkhiṇapādaṃ yugandharamuddhani ṭhapetvā vāmapādena sinerumatthakaṃ akkamitvā pāricchattakamūle paṇḍukambalasilāyaṃ vassaṃ upagantvā antotemāsaṃ devānaṃ abhidhammapiṭakaṃ kathesi. Parisā satthu gataṭṭhānaṃ ajānantī <a name="M4.0266"></a> ‘‘disvāva gamissāmā’’ti tattheva temāsaṃ vasi. Upakaṭṭhāya pavāraṇāya mahāmoggallānatthero gantvā bhagavato ārocesi. Atha naṃ satthā pucchi ‘‘kahaṃ pana etarahi sāriputto’’ti? ‘‘Eso, bhante, pāṭihāriye pasīditvā pabbajitehi pañcahi bhikkhusatehi saddhiṃ saṅkassanagaradvāre vasī’’ti. ‘‘Moggallāna, ahaṃ ito sattame divase saṅkassanagaradvāre otarissāmi, tathāgataṃ daṭṭhukāmā saṅkassanagare ekato sannipatantū’’ti. Thero ‘‘sādhū’’ti paṭissuṇitvā āgantvā parisāya ārocetvā sakalaparisaṃ sāvatthito tiṃsayojanaṃ saṅkassanagaraṃ ekamuhutteneva pāpesi.</p>
<p class="bodytext">Satthā vutthavasso pavāretvā ‘‘mahārāja, manussalokaṃ gamissāmī’’ti sakkassa ārocesi. Sakko vissakammaṃ āmantetvā ‘‘dasabalassa manussalokagamanatthāya tīṇi sopānāni karohī’’ti āha. So sinerumatthake sopānasīsaṃ saṅkassanagaradvāre dhurasopānaṃ katvā <a name="V4.0238"></a> majjhe maṇimayaṃ, ekasmiṃ passe rajatamayaṃ, ekasmiṃ passe suvaṇṇamayanti <a name="P4.0266"></a> tīṇi sopānāni māpesi, sattaratanamayā vedikāparikkhepā. Satthā lokavivaraṇaṃ pāṭihāriyaṃ katvā majjhe maṇimayena sopānena otari. Sakko pattacīvaraṃ aggahesi, suyāmo vālabījaniṃ, sahampati mahābrahmā chattaṃ dhāresi, dasasahassacakkavāḷadevatā dibbagandhamālādīhi pūjayiṃsu. Satthāraṃ dhurasopāne patiṭṭhitaṃ paṭhamameva sāriputtatthero vandi, pacchā sesaparisā. Tasmiṃ samāgame satthā cintesi ‘‘moggallāno ‘‘iddhimā’ti pākaṭo, upāli ‘vinayadharo’ti. Sāriputtassa pana mahāpaññaguṇo apākaṭo, ṭhapetvā maṃ añño etena sadiso samapañño nāma natthi, paññāguṇamassa pākaṭaṃ karissāmī’’ti paṭhamaṃ tāva puthujjanānaṃ visaye pañhaṃ pucchi, taṃ puthujjanāva kathayiṃsu tato sotāpannānaṃ visaye pañhaṃ pucchi, tampi sotāpannāva kathayiṃsu, puthujjanā na jāniṃsu. Evaṃ sakadāgāmivisaye anāgāmivisaye khīṇāsavavisaye mahāsāvakavisaye ca pañhaṃ pucchi, tampi heṭṭhimā heṭṭhimā na jāniṃsu, uparimā uparimāva kathayiṃsu. Aggasāvakavisaye puṭṭhapañhampi aggasāvakāva kathayiṃsu, aññe na jāniṃsu. Tato sāriputtattherassa visaye pañhaṃ pucchi, taṃ therova kathesi, aññe na jāniṃsu.</p>
<p class="bodytext">Manussā <a name="M4.0267"></a> ‘‘ko nāma esa thero satthārā saddhiṃ kathesī’’ti pucchitvā ‘‘dhammasenāpati sāriputtatthero nāmā’’ti sutvā ‘‘aho mahāpañño’’ti vadiṃsu. Tato paṭṭhāya devamanussānaṃ antare therassa mahāpaññaguṇo pākaṭo jāto. Atha naṃ satthā –</p>
<p class="gatha1">‘‘Ye ca saṅkhātadhammāse, ye ca sekhā puthū idha;</p>
<p class="gathalast">Tesaṃ me nipako iriyaṃ, puṭṭho pabrūhi mārisā’’ti. (su. ni. 1044; cūḷani. ajitamāṇavapucchā 63; netti. 14) –</p>
<p class="unindented">Buddhavisaye pañhaṃ pucchitvā ‘‘imassa nu kho sāriputta, saṃkhittena bhāsitassa kathaṃ vitthārena attho daṭṭhabbo’’ti āha. Thero pañhaṃ oloketvā ‘‘satthā maṃ sekhāsekhānaṃ bhikkhūnaṃ āgamanapaṭipadaṃ pucchatī’’ti pañhe nikkaṅkho hutvā ‘‘āgamanapaṭipadā nāma khandhādivasena bahūhi mukhehi sakkā kathetuṃ, kataṃ nu kho kathento satthu ajjhāsayaṃ gaṇhituṃ sakkhissāmī’’ti ajjhāsaye kaṅkhi. Satthā ‘‘sāriputto pañhe nikkaṅkho, ajjhāsaye pana me kaṅkhati, mayā naye adinne kathetuṃ na sakkhissati, nayamassa dassāmī’’ti <a name="P4.0267"></a> nayaṃ dadanto ‘‘bhūtamidaṃ sāriputta samanupassā’’ti āha. Evaṃ kirassa ahosi ‘‘sāriputto mama ajjhāsayaṃ <a name="V4.0239"></a> gahetvā kathento khandhavasena kathessatī’’ti. Therassa saha nayadānena so pañho nayasatena nayasahassena upaṭṭhāsi. So satthārā dinnanaye ṭhatvā buddhavisaye pañhaṃ kathesi.</p>
<p class="bodytext">Satthā dvādasayojanikāya parisāya dhammaṃ desesi. Tiṃsa pāṇakoṭiyo amatapānaṃ piviṃsu. Satthā parisaṃ uyyojetvā cārikaṃ caranto anupubbena sāvatthiṃ gantvā punadivase sāvatthiyaṃ piṇḍāya caritvā piṇḍapātapaṭikkanto bhikkhūhi vatte dassite gandhakuṭiṃ pāvisi. Sāyanhasamaye bhikkhū therassa guṇakathaṃ kathentā dhammasabhāyaṃ nisīdiṃsu ‘‘mahāpañño, āvuso, sāriputto puthupañño javanapañño tikkhapañño nibbedhikapañño dasabalena saṃkhittena pucchitapañhaṃ vitthārena kathesī’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva, pubbepi esa saṃkhittena bhāsitassa vitthārena atthaṃ kathesiyevā’’ti vatvā atītaṃ āhari.</p>
<p class="bodytext">Atīte <a name="M4.0268"></a> bārāṇasiyaṃ brahmadatte rajjaṃ kārente bodhisatto sarabhamigayoniyaṃ nibbattitvā araññe vasati. Rājā migavittako ahosi thāmasampanno, aññaṃ manussaṃ ‘‘manusso’’tipi na gaṇeti. So ekadivasaṃ migavaṃ gantvā amacce āha – ‘‘yassa passena migo palāyati, tena so daṇḍo dātabbo’’ti. Te cintayiṃsu ‘‘kadāci vemajjhe ṭhitamigaṃ vijjhanti, kadāci uṭṭhitaṃ, kadāci palāyantampi, ajja pana yena kenaci upāyena rañño ṭhitaṭṭhānaññeva āropessāmā’’ti. Cintetvā ca pana katikaṃ katvā rañño dhuramaggaṃ adaṃsu. Te mahantaṃ gumbaṃ parikkhipitvā muggarādīhi bhūmiṃ pothayiṃsu. Paṭhamameva sarabhamigo uṭṭhāya tikkhattuṃ gubbhaṃ anuparigantvā palāyanokāsaṃ olokento sesadisāsu manusse bāhāya bāhaṃ dhanunā dhanuṃ āhacca nirantare ṭhite disvā rañño ṭhitaṭṭhāneyeva okāsaṃ addasa. So ummīlitesu akkhīsu <a name="P4.0268"></a> vālukaṃ khipamāno viya rājānaṃ abhimukho agamāsi. Rājā taṃ lahusampattaṃ disvā saraṃ ukkhipitvā vijjhi. Sarabhamigā nāma saraṃ vañcetuṃ chekā honti, sare abhimukhaṃ āgacchante vegaṃ hāpetvā tiṭṭhanti, pacchato āgacchante vegena purato javanti, uparibhāgenāgacchante piṭṭhiṃ nāmenti, passenāgacchante thokaṃ apagacchanti, kucchiṃ sandhāyāgacchante parivattitvā patanti, sare atikkante vātacchinnavalāhakavegena palāyanti.</p>
<p class="bodytext">Sopi rājā tasmiṃ parivattitvā patite ‘‘sarabhamigo me viddho’’ti nādaṃ muñci. Sarabho uṭṭhāya vātavegena palāyi. Balamaṇḍalaṃ bhijjitvā ubhosu passesu ṭhitaamaccā sarabhaṃ palāyamānaṃ disvā ekato hutvā pucchiṃsu ‘‘migo kassa ṭhitaṭṭhānaṃ abhiruhī’’ti? ‘‘Rañño ṭhitaṭṭhāna’’nti<a name="V4.0240"></a>. ‘‘Rājā ‘viddho me’ti vadati, konena viddho, nibbirajjho bho amhākaṃ rājā, bhūminena viddhā’’ti te nānappakārena raññā saddhiṃ keḷiṃ kariṃsu. Rājā cintesi ‘‘ime maṃ parihasanti, na mama pamāṇaṃ jānantī’’ti gāḷhaṃ nivāsetvā pattikova khaggaṃ ādāya ‘‘sarabhaṃ gaṇhissāmī’’ti vegena pakkhandi. Atha naṃ disvā tīṇi yojanāni anubandhi. Sarabho araññaṃ pāvisi, rājāpi pāvisi. Tattha sarabhamigassa gamanamagge saṭṭhihatthamatto mahāpūtipādanarakāvāṭo <a name="M4.0269"></a> atthi, so tiṃsahatthamattaṃ udakena puṇṇo tiṇehi ca paṭicchanno. Sarabho udakagandhaṃ ghāyitvāva āvāṭabhāvaṃ ñatvā thokaṃ osakkitvā gato. Rājā pana ujukameva gacchanto tasmiṃ pati.</p>
<p class="bodytext">Sarabho tassa padasaddaṃ asuṇanto nivattitvā taṃ apassanto ‘‘narakāvāṭe patito bhavissatī’’ti ñatvā āgantvā olokento taṃ gambhīraudake apatiṭṭhaṃ kilamantaṃ disvā tena kataṃ aparādhaṃ hadaye akatvā <a name="P4.0269"></a> sañjātakāruñño ‘‘mā mayi passanteva rājā nassatu, imamhā dukkhā naṃ mocessāmī’’ti āvāṭatīre ṭhito ‘‘mā bhāyi, mahārāja, mahantā dukkhā taṃ mocessāmī’’ti vatvā attano piyaputtaṃ uddharituṃ ussāhaṃ karonto viya tassuddharaṇatthāya silāya yoggaṃ katvāva ‘‘vijjhissāmī’’ti āgataṃ rājānaṃ saṭṭhihatthā narakā uddharitvā assāsetvā piṭṭhiṃ āropetvā araññā nīharitvā senāya avidūre otāretvā ovādamassa datvā pañcasu sīlesu patiṭṭhāpesi. Rājā mahāsattaṃ vinā vasituṃ asakkonto āha ‘‘sāmi sarabhamigarāja, mayā saddhiṃ bārāṇasiṃ ehi, dvādasayojanikāya te bārāṇasiyaṃ rajjaṃ dammi, taṃ kārehī’’ti. ‘‘Mahārāja, mayaṃ tiracchānagatā, na me rajjenattho, sace te mayi sineho atthi, mayā dinnāni sīlāni rakkhanto raṭṭhavāsinopi sīlaṃ rakkhāpehī’’ti taṃ ovaditvā araññameva pāvisi.</p>
<p class="bodytext">So assupuṇṇehi nettehi tassa guṇaṃ sarantova senaṃ pāpuṇitvā senaṅgaparivuto nagaraṃ gantvā ‘‘ito paṭṭhāya sakalanagaravāsino pañca sīlāni rakkhantū’’ti dhammabheriṃ carāpesi. Mahāsattena pana attano kataguṇaṃ kassaci akathetvā sāyanhe nānaggarasabhojanaṃ bhuñjitvā alaṅkatasayane sayitvā paccūsakāle mahāsattassa guṇaṃ saritvā uṭṭhāya sayanapiṭṭhe pallaṅkena nisīditvā pītipuṇṇena hadayena chahi gāthāhi udānesi –</p>
<p class="hangnum"><a name="para134"></a><span class="paranum">134</span>.</p>
<p class="gatha1"> ‘‘Āsīsetheva puriso, na nibbindeyya paṇḍito;</p>
<p class="gathalast">Passāmi vohaṃ attānaṃ, yathā icchiṃ tathā ahu.</p>
<p class="hangnum"><a name="para135"></a><span class="paranum">135</span>.</p>
<p class="gatha1"> ‘‘Āsīsetheva <a name="V4.0241"></a> puriso, na nibbindeyya paṇḍito;</p>
<p class="gathalast">Passāmi vohaṃ attānaṃ, udakā thalamubbhataṃ.</p>
<p class="hangnum"><a name="para136"></a><span class="paranum">136</span>.</p>
<p class="gatha1"> ‘‘Vāyametheva <a name="M4.0270"></a> puriso, na nibbindeyya paṇḍito;</p>
<p class="gathalast">Passāmi vohaṃ attānaṃ, yathā icchiṃ tathā ahu.</p>
<p class="hangnum"><a name="para137"></a><span class="paranum">137</span>.</p>
<p class="gatha1"> ‘‘Vāyametheva puriso, na nibbindeyya paṇḍito;</p>
<p class="gathalast">Passāmi vohaṃ attānaṃ, udakā thalamubbhataṃ.</p>
<p class="hangnum"><a name="para138"></a><span class="paranum">138</span>.</p>
<p class="gatha1"> ‘‘Dukkhūpanītopi naro sapañño, āsaṃ na chindeyya sukhāgamāya;</p>
<p class="gathalast">Bahū <a name="P4.0270"></a> hi phassā ahitā hitā ca, avitakkitā maccumupabbajanti.</p>
<p class="hangnum"><a name="para139"></a><span class="paranum">139</span>.</p>
<p class="gatha1"> ‘‘Acintitampi bhavati, cintitampi vinassati;</p>
<p class="gathalast">Na hi cintāmayā bhogā, itthiyā purisassa vā’’ti.</p>
<p class="bodytext">Tattha <span class="bld">āsīsetheva puriso</span>ti āsacchedakakammaṃ akatvā attano kammesu āsaṃ karotheva na ukkaṇṭheyya. <span class="bld">Yathā icchi</span>nti ahañhi saṭṭhihatthā narakā uṭṭhānaṃ icchiṃ, somhi tatheva jāto, tato uṭṭhitoyevāti dīpeti. <span class="bld">Ahitā hitā cā</span>ti dukkhaphassā ca sukhaphassā ca, ‘‘maraṇaphassā jīvitaphassā cā’’tipi attho, sattānañhi maraṇaphasso ahito jīvitaphasso hito, tesaṃ avitakkito acintitopi maraṇaphasso āgacchatīti dasseti. <span class="bld">Acinti tampī</span>ti mayā ‘‘āvāṭe patissāmī’’ti na cintitaṃ, ‘‘sarabhaṃ māressāmī’’ti cintitaṃ, idāni pana me cintitaṃ naṭṭhaṃ, acintitameva jātaṃ. <span class="bld">Bhogā</span>ti yasaparivārā. Ete cintāmayā na honti, tasmā ñāṇavatā vīriyameva kātabbaṃ. Vīriyavato hi acintitampi hotiyeva.</p>
<p class="bodytext">Tassevaṃ udānaṃ udānentasseva aruṇaṃ uṭṭhahi. Purohito ca pātova sukhaseyyapucchanatthaṃ āgantvā rājadvāre ṭhito tassa udānagītasaddaṃ sutvā cintesi ‘‘rājā hiyyo migavaṃ agamāsi, tattha sarabhamigaṃ viraddho bhavissati, tato amaccehi avahasiyamāno ‘māretvā naṃ āharissāmī’ti khattiyamānena taṃ anubandhanto saṭṭhihatthe narake patito bhavissati, dayālunā sarabharājena rañño dosaṃ acintetvā rājā uddharito bhavissati, tena maññe udānaṃ udānetī’’ti. Evaṃ brāhmaṇassa rañño <a name="M4.0271"></a> paripuṇṇabyañjanaṃ udānaṃ sutvā sumajjite ādāse mukhaṃ <a name="V4.0242"></a> olokentassa chāyā viya raññā ca sarabhena ca katakāraṇaṃ pākaṭaṃ ahosi. So nakhaggena dvāraṃ ākoṭesi. Rājā ‘‘ko eso’’ti pucchi. ‘‘Ahaṃ deva purohito’’ti. Athassa dvāraṃ vivaritvā ‘‘ito ehācariyā’’ti āha. So pavisitvā rājānaṃ jayāpetvā ekamantaṃ ṭhito ‘‘ahaṃ, mahārāja, tayā araññe katakāraṇaṃ jānāmi, tvaṃ ekaṃ sarabhamigaṃ anubandhanto narake patito, atha naṃ so sarabho silāya yoggaṃ katvā <a name="P4.0271"></a> narakato uddhari, so tvaṃ tassa guṇaṃ anussaritvā udānaṃ udānesī’’ti vatvā dve gāthā abhāsi –</p>
<p class="hangnum"><a name="para140"></a><span class="paranum">140</span>.</p>
<p class="gatha1"> ‘‘Sarabhaṃ giriduggasmiṃ, yaṃ tvaṃ anusarī pure;</p>
<p class="gathalast">Alīnacittassa tuvaṃ, vikkantamanujīvasi.</p>
<p class="hangnum"><a name="para141"></a><span class="paranum">141</span>.</p>
<p class="gatha1"> ‘‘Yo taṃ viduggā narakā samuddhari, silāya yoggaṃ sarabho karitvā;</p>
<p class="gathalast">Dukkhūpanītaṃ maccumukhā pamocayi, alīnacittaṃ ta migaṃ vadesī’’ti.</p>
<p class="bodytext">Tattha <span class="bld">anusarī</span>ti anubandhi. <span class="bld">Vikkanta</span>nti uddharaṇatthāya kataparakkamaṃ. <span class="bld">Anujīvasī</span>ti upajīvasi, tassānubhāvena tayā jīvitaṃ laddhanti attho. <span class="bld">Samuddharī</span>ti uddhari. <span class="bld">Ta migaṃ vadesī</span>ti taṃ suvaṇṇasarabhamigaṃ idha sirisayane nisinno vaṇṇesi.</p>
<p class="bodytext">Taṃ sutvā rājā ‘‘ayaṃ mayā saddhiṃ na migavaṃ gato, sabbaṃ pavattiṃ jānāti, kathaṃ nu kho jānāti, pucchissāmi na’’nti cintetvā navamaṃ gāthamāha –</p>
<p class="hangnum"><a name="para142"></a><span class="paranum">142</span>.</p>
<p class="gatha1"> ‘‘Kiṃ tvaṃ nu tattheva tadā ahosi, udāhu te koci naṃ etadakkhā;</p>
<p class="gathalast">Vivaṭacchaddo nusi sabbadassī, ñāṇaṃ nu te brāhmaṇa bhiṃsarūpa’’nti.</p>
<p class="bodytext">Tattha <span class="bld">bhiṃsarūpa</span>nti kiṃ nu te ñāṇaṃ balavajātikaṃ, tenetaṃ jānāsīti.</p>
<p class="bodytext">Brāhmaṇo <a name="M4.0272"></a> ‘‘nāhaṃ sabbaññubuddho, byañjanaṃ amakkhetvā tayā kathitagāthānaṃ pana mayhaṃ attho upaṭṭhātī’’ti dīpento dasamaṃ gāthamāha –</p>
<p class="hangnum"><a name="para143"></a><span class="paranum">143</span>.</p>
<p class="gatha1"> ‘‘Na cevahaṃ tattha tadā ahosiṃ, na cāpi me koci naṃ etadakkhā;</p>
<p class="gathalast">Gāthāpadānañca <a name="P4.0272"></a> subhāsitānaṃ, atthaṃ tadānenti janinda dhīrā’’ti.</p>
<p class="bodytext">Tattha <a name="V4.0243"></a> <span class="bld">subhāsitāna</span>nti byañjanaṃ amakkhetvā suṭṭhu bhāsitānaṃ. <span class="bld">Atthaṃ tadānentī</span>ti yo tesaṃ attho, taṃ ānenti upadhārentīti.</p>
<p class="bodytext">Rājā tassa tussitvā bahuṃ dhanaṃ adāsi. Tato paṭṭhāya dānādipuññābhirato ahosi, manussāpi puññābhiratā hutvā matamatā saggameva pūrayiṃsu. Athekadivasaṃ rājā ‘‘lakkhaṃ vijjhissāmī’’ti purohitamādāya uyyānaṃ gato. Tadā sakko devarājā bahū nave deve ca devakaññāyo ca disvā ‘‘kiṃ nu kho kāraṇa’’nti āvajjento sarabhamigena narakā uddharitvā rañño sīlesu patiṭṭhāpitabhāvaṃ ñatvā ‘‘rañño ānubhāvena mahājano puññāni karoti, tena devaloko paripūrati, idāni kho pana rājā lakkhaṃ vijjhituṃ uyyānaṃ gato, taṃ vīmaṃsitvā sīhanādaṃ nadāpetvā sarabhamigassa guṇaṃ kathāpetvā attano ca sakkabhāvaṃ jānāpetvā ākāse ṭhito dhammaṃ desetvā mettāya ceva pañcannaṃ sīlānañca guṇaṃ kathetvā āgamissāmī’’ti cintetvā uyyānaṃ agamāsi. Rājāpi ‘‘lakkhaṃ vijjhissāmī’’ti dhanuṃ āropetvā saraṃ sannayhi. Tasmiṃ khaṇe sakko rañño ca lakkhassa ca antare attano ānubhāvena sarabhaṃ dassesi. Rājā taṃ disvā saraṃ na muñci. Atha naṃ sakko purohitassa sarīre adhimuccitvā gāthaṃ abhāsi –</p>
<p class="hangnum"><a name="para144"></a><span class="paranum">144</span>.</p>
<p class="gatha1"> ‘‘Ādāya pattiṃ paraviriyaghātiṃ, cāpe saraṃ kiṃ vicikicchase tuvaṃ;</p>
<p class="gathalast">Nunno saro sarabhaṃ hantu khippaṃ, annañhi etaṃ varapañña rañño’’ti.</p>
<p class="bodytext">Tattha <a name="M4.0273"></a> <span class="bld">patti</span>nti vājapattehi samannāgataṃ. <span class="bld">Paraviriyaghāti</span>nti paresaṃ vīriyaghātakaṃ. <span class="bld">Cāpe sara</span>nti etaṃ pattasahitaṃ saraṃ cāpe ādāya sannayhitvā idāni tvaṃ kiṃ vicikicchasi. <span class="bld">Hantū</span>ti tayā vissaṭṭho hutvā esa saro <a name="P4.0273"></a> khippaṃ imaṃ sarabhaṃ hanatu. <span class="bld">Annañhi eta</span>nti varapañña, mahārāja, sarabho nāma rañño āhāro bhakkhoti attho.</p>
<p class="bodytext">Tato rājā gāthamāha –</p>
<p class="hangnum"><a name="para145"></a><span class="paranum">145</span>.</p>
<p class="gatha1"> ‘‘Addhā pajānāmi ahampi etaṃ, annaṃ migo brāhmaṇa khattiyassa;</p>
<p class="gathalast">Pubbe katañca apacāyamāno, tasmā migaṃ sarabhaṃ no hanāmī’’ti.</p>
<p class="bodytext">Tattha <a name="V4.0244"></a> <span class="bld">pubbe katañcā</span>ti brāhmaṇa, ahametaṃ ekaṃsena jānāmi yathā migo khattiyassa annaṃ, pubbe pana iminā mayhaṃ kataguṇaṃ pūjemi, tasmā taṃ na hanāmīti.</p>
<p class="bodytext">Tato sakko gāthādvayamāha –</p>
<p class="hangnum"><a name="para146"></a><span class="paranum">146</span>.</p>
<p class="gatha1"> ‘‘Neso migo mahārāja, asureso disampati;</p>
<p class="gathalast">Etaṃ hantvā manussinda, bhavassu amarādhipo.</p>
<p class="hangnum"><a name="para147"></a><span class="paranum">147</span>.</p>
<p class="gatha1"> ‘‘Sace ca rājā vicikicchase tuvaṃ, hantuṃ migaṃ sarabhaṃ sahāyakaṃ;</p>
<p class="gathalast">Saputtadāro naravīraseṭṭha, gantā tuvaṃ vetaraṇiṃ yamassā’’ti.</p>
<p class="bodytext">Tattha <span class="bld">asureso</span>ti asuro eso, asurajeṭṭhako sakko esoti adhippāyena vadati. <span class="bld">Amarādhipo</span>ti tvaṃ etaṃ sakkaṃ māretvā sayaṃ sakko devarājā hohīti vadati. <span class="bld">Vetaraṇiṃ yamassā</span>ti ‘‘sace etaṃ ‘sahāyo me’ti cintetvā na māressasi, saputtadāro yamassa vetaraṇinirayaṃ gato bhavissasī’’ti naṃ tāsesi.</p>
<p class="bodytext">Tato <a name="M4.0274"></a> rājā dve gāthā abhāsi –</p>
<p class="hangnum"><a name="para148"></a><span class="paranum">148</span>.</p>
<p class="gatha1"> ‘‘Kāmaṃ ahaṃ jānapadā ca sabbe, puttā ca dārā ca sahāyasaṅghā;</p>
<p class="gathalast">Gacchemu taṃ vetaraṇiṃ yamassa, na tveva hañño mama pāṇado yo.</p>
<p class="hangnum"><a name="para149"></a><span class="paranum">149</span>.</p>
<p class="gatha1"> ‘‘Ayaṃ <a name="P4.0274"></a> migo kicchagatassa mayhaṃ, ekassa kattā vivanasmi ghore;</p>
<p class="gathalast">Taṃ tādisaṃ pubbakiccaṃ saranto, jānaṃ mahābrahme kathaṃ haneyya’’nti.</p>
<p class="bodytext">Tattha <span class="bld">mama pāṇado yo</span>ti brāhmaṇa, yo mama pāṇadado yena me piyaṃ jīvitaṃ dinnaṃ, narakaṃ pavisantena mayā so na tveva hañño na hanitabbo, avajjho esoti vadati. <span class="bld">Ekassa kattā vivanasmi ghore</span>ti dāruṇe araññe paviṭṭhassa sato ekassa asahāyakassa mama kattā kārako jīvitassa dāyako, svāhaṃ taṃ iminā kataṃ tādisaṃ pubbakiccaṃ sarantoyeva taṃ guṇaṃ jānantoyeva kathaṃ haneyyaṃ.</p>
<p class="bodytext">Atha <a name="V4.0245"></a> sakko purohitassa sarīrato apagantvā sakkattabhāvaṃ māpetvā ākāse ṭhatvā rañño guṇaṃ pakāsento gāthādvayamāha –</p>
<p class="hangnum"><a name="para150"></a><span class="paranum">150</span>.</p>
<p class="gatha1"> ‘‘Mittābhirādhī cirameva jīva, rajjaṃ imaṃ dhammaguṇe pasāsa;</p>
<p class="gathalast">Nārīgaṇehi paricāriyanto, modassu raṭṭhe tidiveva vāsavo.</p>
<p class="hangnum"><a name="para151"></a><span class="paranum">151</span>.</p>
<p class="gatha1"> ‘‘Akkodhano niccapasannacitto, sabbātithī yācayogo bhavitvā;</p>
<p class="gathalast">Datvā ca bhutvā ca yathānubhāvaṃ, anindito saggamupehi ṭhāna’’nti.</p>
<p class="bodytext">Tattha <a name="M4.0275"></a> <span class="bld">mittābhirādhī</span>ti mitte ārādhento tosento tesu adubbhamāno. <span class="bld">Sabbātithī</span>ti sabbe dhammikasamaṇabrāhmaṇe atithī pāhunakeyeva katvā pariharanto yācitabbayuttako hutvā. <span class="bld">Anindito</span>ti dānādīni puññāni karaṇena pamudito devalokena abhinandito hutvā saggaṭṭhānaṃ upehīti.</p>
<p class="bodytext">Evaṃ <a name="P4.0275"></a> vatvā sakko ‘‘ahaṃ mahārājaṃ taṃ pariggaṇhituṃ āgato, tvaṃ attānaṃ pariggaṇhituṃ nādāsi, appamatto hohī’’ti taṃ ovaditvā sakaṭṭhānameva gato.</p>
<p class="bodytext">Satthā imaṃ dhammadesanaṃ āharitvā ‘‘na, bhikkhave, idāneva, pubbepi sāriputto saṃkhittena bhāsitassa vitthārena atthaṃ jānātiyevā’’ti vatvā jātakaṃ samodhānesi – ‘‘tadā rājā ānando ahosi, purohito sāriputto, sarabhamigo pana ahameva ahosi’’nti.</p>
<p class="centered">Sarabhamigajātakavaṇṇanā dasamā.</p>
<p class="bodytext">Jātakuddānaṃ –</p>
<p class="gatha1">Amba phandana javana, nārada dūta kaliṅgā;</p>
<p class="gathalast">Akitti takkāriyaṃ ruru, sarabhaṃ dasa terase.</p>
<p class="centered">Terasakanipātavaṇṇanā niṭṭhitā.</p>
<p class="chapter">14. Pakiṇṇakanipāto</p>
<p class="hangnum"> </p>
<p class="bodytext"> [484] 1. Sālikedārajātakavaṇṇanā</p>
<p class="bodytext"><span class="bld">Sampannaṃ</span> <a name="V4.0246"></a><a name="P4.0276"></a><a name="M4.0276"></a> <span class="bld">sālikedāra</span>nti idaṃ satthā jetavane viharanto mātuposakabhikkhuṃ ārabbha kathesi. Paccuppannavatthu <span class="bld">sāmajātake</span> (jā. 2.22.296 ādayo) āvi bhavissati. Satthā pana taṃ bhikkhuṃ pakkosāpetvā ‘‘saccaṃ kira tvaṃ bhikkhu gihī posesī’’ti pucchitvā ‘‘saccaṃ, bhante’’ti vutte ‘‘kiṃ te hontī’’ti vatvā ‘‘mātāpitaro me, bhante’’ti vutte ‘‘sādhu bhikkhu, porāṇakapaṇḍitā tiracchānā hutvā suvayoniyaṃ nibbattitvāpi jiṇṇe mātāpitaro kulāvake nipajjāpetvā mukhatuṇḍakena gocaraṃ āharitvā posesu’’nti vatvā atītaṃ āhari.</p>
<p class="bodytext">Atīte rājagahe magadharājā nāma rajjaṃ kāresi. Tadā nagarato pubbuttaradisāya sāliddiyo nāma brāhmaṇagāmo ahosi. Tassa pubbuttaradisāya magadhakhettaṃ atthi, tattha kosiyagotto nāma sāliddiyavāsī brāhmaṇo sahassakarīsamattaṃ khettaṃ gahetvā sāliṃ vapāpesi. Uṭṭhite ca pana sasse vatiṃ thiraṃ kāretvā kassaci paṇṇāsakarīsamattaṃ, kassaci saṭṭhikarīsamattanti evaṃ pañcasatakarīsamattaṃ khettaṃ attano purisānaṃyeva ārakkhaṇatthāya datvā sesaṃ <a name="P4.0277"></a> pañcasatakarīsamattaṃ khettaṃ bhatiṃ katvā ekassa bhatakassa adāsi. So tattha kuṭiṃ katvā rattindivaṃ vasati. Khettassa pana pubbuttaradisābhāge ekasmiṃ sānupabbate mahantaṃ simbalivanaṃ atthi, tattha anekāni suvasatāni vasanti. Tadā bodhisatto tasmiṃ suvasaṅghe suvarañño putto hutvā nibbatti. So vayappatto abhirūpo thāmasampanno sakaṭanābhipamāṇasarīro ahosi. Athassa pitā mahallakakāle ‘‘ahaṃ idāni dūraṃ gantuṃ na sakkomi, tvaṃ imaṃ gaṇaṃ pariharā’’ti gaṇaṃ niyyādesi. So punadivasato paṭṭhāya mātāpitūnaṃ gocaratthāya gantuṃ nādāsi, suvagaṇaṃ pariharanto himavantaṃ gantvā sayaṃjātasālivane yāvadatthaṃ <a name="M4.0277"></a> sāliṃ khāditvā āgamanakāle mātāpitūnaṃ pahonakaṃ gocaraṃ āharitvā mātāpitaro posesi.</p>
<p class="bodytext">Athassa ekadivasaṃ suvā ārocesuṃ ‘‘pubbe imasmiṃ kāle magadhakhette sāli paccati, idāni <a name="V4.0247"></a> kiṃ nu kho jāta’’nti? ‘‘Tena hi jānāthā’’ti dve suve pahiṇiṃsu. Te gantvā magadhakhette otarantā tassa bhatiyā rakkhaṇapurisassa khette otaritvā sāliṃ khāditvā ekaṃ sālisīsaṃ ādāya simbalivanaṃ gantvā sālisīsaṃ mahāsattassa pādamūle ṭhapetvā ‘‘tattha evarūpo sālī’’ti vadiṃsu. So punadivase suvagaṇaparivuto tattha gantvā tasmiṃ bhatakassa khette otari. So pana puriso suve sāliṃ khādante disvā ito cito ca dhāvitvā vārentopi vāretuṃ na sakkoti. Sesā suvā yāvadatthaṃ sāliṃ khāditvā tucchamukhāva gacchanti. Suvarājā pana bahūni sālisīsāni ekato katvā tehi parivuto hutvā āharitvā mātāpitūnaṃ deti. Suvā punadivasato paṭṭhāya tattheva sāliṃ khādiṃsu. Atha so puriso ‘‘sace ime aññaṃ <a name="P4.0278"></a> katipāhaṃ evaṃ khādissanti, kiñci na bhavissati, brāhmaṇo sāliṃ agghāpetvā mayhaṃ iṇaṃ karissati, gantvā tassa ārocessāmī’’ti sālimuṭṭhinā saddhiṃ tathārūpaṃ paṇṇākāraṃ gahetvā sāliddiyagāmaṃ gantvā brāhmaṇaṃ passitvā vanditvā paṇṇākāraṃ datvā ekamantaṃ ṭhito ‘‘kiṃ, bho purisa, sampannaṃ sālikhetta’’nti puṭṭho ‘‘āma, brāhmaṇa, sampanna’’nti vatvā dve gāthā abhāsi –</p>
<p class="hangnum"><a name="para1"></a><span class="paranum">1</span>.</p>
<p class="gatha1"> ‘‘Sampannaṃ sālikedāraṃ, suvā bhuñjanti kosiya;</p>
<p class="gathalast">Paṭivedemi te brahme, na ne vāretumussahe.</p>
<p class="hangnum"><a name="para2"></a><span class="paranum">2</span>.</p>
<p class="gatha1"> ‘‘Eko ca tattha sakuṇo, yo nesaṃ sabbasundaro;</p>
<p class="gathalast">Bhutvā sāliṃ yathākāmaṃ, tuṇḍenādāya gacchatī’’ti.</p>
<p class="bodytext">Tattha <span class="bld">sampanna</span>nti paripuṇṇaṃ avekallaṃ. <span class="bld">Sālikedāra</span>nti sālikhettaṃ. <span class="bld">Sabbasundaro</span>ti sabbehi koṭṭhāsehi sundaro rattatuṇḍo jiñjukasannibhaakkhi rattapādo tīhi rattarājīhi parikkhittagīvo mahāmayūrapamāṇo so yāvadatthaṃ sāliṃ khāditvā aññaṃ tuṇḍena gahetvā gacchatīti.</p>
<p class="bodytext">Brāhmaṇo <a name="M4.0278"></a> tassa kathaṃ sutvā suvarāje sinehaṃ uppādetvā khettapālaṃ pucchi ‘‘ambho purisa, pāsaṃ oḍḍetuṃ jānāsī’’ti? ‘‘Āma, jānāmī’’ti. Atha naṃ gāthāya ajjhabhāsi –</p>
<p class="hangnum"><a name="para3"></a><span class="paranum">3</span>.</p>
<p class="gatha1"> ‘‘Oḍḍentu vālapāsāni, yathā bajjhetha so dijo;</p>
<p class="gathalast">Jīvañca naṃ gahetvāna, ānayehi mamantike’’ti.</p>
<p class="bodytext">Tattha <a name="V4.0248"></a> <span class="bld">oḍḍentū</span>ti oḍḍayantu. <span class="bld">Vālapāsānī</span>ti assavālādirajjumayapāsāni. <span class="bld">Jīvañca na</span>nti jīvantaṃ eva naṃ. <span class="bld">Ānayehī</span>ti ānehi.</p>
<p class="bodytext">Taṃ sutvā khettapālo sāliṃ agghāpetvā iṇassa akatabhāvena tuṭṭho gantvā assavāle vaṭṭetvā ‘‘ajja imasmiṃ ṭhāne otarissatī’’ti suvarañño otaraṇaṭṭhānaṃ sallakkhetvā punadivase pātova cāṭipamāṇaṃ pañjaraṃ katvā pāsañca oḍḍetvā suvānaṃ āgamanaṃ olokento kuṭiyaṃ nisīdi. Suvarājāpi suvagaṇaparivuto āgantvā aloluppacāratāya hiyyo khāditaṭṭhāne <a name="P4.0279"></a> oḍḍitapāse pādaṃ pavesantova otari. So attano baddhabhāvaṃ ñatvā cintesi ‘‘sacāhaṃ idāneva baddharavaṃ ravissāmi, ñātakāme bhayatajjitā gocaraṃ aggahetvāva palāyissanti, yāva etesaṃ gocaraggahaṇaṃ, tāva adhivāsessāmī’’ti. So tesaṃ suhitabhāvaṃ ñatvā maraṇabhayatajjito hutvā tikkhattuṃ baddharavaṃ ravi. Atha sabbe te suvā palāyiṃsu. Suvarājā ‘‘ettakesu me ñātakesu nivattitvā olokento ekopi natthi, kiṃ nu kho mayā pāpaṃ kata’’nti vilapanto gāthamāha –</p>
<p class="hangnum"><a name="para4"></a><span class="paranum">4</span>.</p>
<p class="gatha1"> ‘‘Ete bhutvā pivitvā ca, pakkamanti vihaṅgamā;</p>
<p class="gathalast">Eko baddhosmi pāsena, kiṃ pāpaṃ pakataṃ mayā’’ti.</p>
<p class="bodytext">Khettapālo suvarājassa baddharavaṃ suvānañca ākāse pakkhandanasaddaṃ sutvā ‘‘kiṃ nu kho’’ti kuṭiyā oruyha pāsāṭṭhānaṃ gantvā suvarājānaṃ disvā ‘‘yasseva me pāso oḍḍito, sveva baddho’’ti tuṭṭhamānaso suvarājānaṃ pāsato mocetvā dve pāde ekato bandhitvā daḷhaṃ ādāya sāliddiyagāmaṃ <a name="M4.0279"></a> gantvā suvarājaṃ brāhmaṇassa adāsi. Brāhmaṇo balavasinehena mahāsattaṃ ubhohi hatthehi daḷhaṃ gahetvā aṅke nisīdāpetvā tena saddhiṃ sallapanto dve gāthā abhāsi –</p>
<p class="hangnum"><a name="para5"></a><span class="paranum">5</span>.</p>
<p class="gatha1"> ‘‘Udaraṃ nūna aññesaṃ, suva accodaraṃ tava;</p>
<p class="gathalast">Bhutvā sāliṃ yathākāmaṃ, tuṇḍenādāya gacchasi.</p>
<p class="hangnum"><a name="para6"></a><span class="paranum">6</span>.</p>
<p class="gatha1"> ‘‘Koṭṭhaṃ nu tattha pūresi, suva veraṃ nu te mayā;</p>
<p class="gathalast">Puṭṭho me samma akkhāhi, kuhiṃ sāliṃ nidāhasī’’ti.</p>
<p class="bodytext">Tattha <a name="V4.0249"></a> <span class="bld">udaraṃ nūnā</span>ti aññesaṃ udaraṃ udarameva maññe, tava udaraṃ pana atiudaraṃ. <span class="bld">Tatthā</span>ti tasmiṃ simbalivane. <span class="bld">Pūresī</span>ti vassārattatthāya pūresi. <span class="bld">Nidāhasī</span>ti nidhānaṃ katvā ṭhapesi, ‘‘nidhīyasī’’tipi pāṭho.</p>
<p class="bodytext">Taṃ sutvā suvarājā madhurāya manussabhāsāya sattamaṃ gāthamāha –</p>
<p class="hangnum"><a name="para7"></a><span class="paranum">7</span>.</p>
<p class="gatha1"> ‘‘Na <a name="P4.0280"></a> me veraṃ tayā saddhiṃ, koṭṭho mayhaṃ na vijjati;</p>
<p class="gatha2">Iṇaṃ muñcāmiṇaṃ dammi, sampatto koṭasimbaliṃ;</p>
<p class="gathalast">Nidhimpi tattha nidahāmi, evaṃ jānāhi kosiyā’’ti.</p>
<p class="bodytext">Tattha <span class="bld">iṇaṃ muñcāmiṇaṃ dammī</span>ti tava sāliṃ haritvā iṇaṃ muñcāmi ceva dammi cāti vadati. <span class="bld">Nidhimpī</span>ti ekaṃ tattha simbalivane anugāmikanidhimpi nidahāmi.</p>
<p class="bodytext">Atha naṃ brāhmaṇo pucchi –</p>
<p class="hangnum"><a name="para8"></a><span class="paranum">8</span>.</p>
<p class="gatha1"> ‘‘Kīdisaṃ te iṇadānaṃ, iṇamokkho ca kīdiso;</p>
<p class="gathalast">Nidhinidhānamakkhāhi, atha pāsā pamokkhasī’’ti.</p>
<p class="bodytext">Tattha <span class="bld">iṇadāna</span>nti iṇassa dānaṃ. <span class="bld">Nidhinidhāna</span>nti nidhino nidhānaṃ.</p>
<p class="bodytext">Evaṃ brāhmaṇena puṭṭho suvarājā tassa byākaronto catasso gāthā abhāsi –</p>
<p class="hangnum"><a name="para9"></a><span class="paranum">9</span>.</p>
<p class="gatha1"> ‘‘Ajātapakkhā taruṇā, puttakā mayha kosiya;</p>
<p class="gathalast">Te maṃ bhatā bharissanti, tasmā tesaṃ iṇaṃ dade.</p>
<p class="hangnum"><a name="para10"></a><span class="paranum">10</span>.</p>
<p class="gatha1"> ‘‘Mātā pitā ca me vuddhā, jiṇṇakā gatayobbanā;</p>
<p class="gathalast">Tesaṃ tuṇḍena hātūna, muñce pubbakataṃ iṇaṃ.</p>
<p class="hangnum"><a name="para11"></a><span class="paranum">11</span>.</p>
<p class="gatha1"> ‘‘Aññepi <a name="V4.0250"></a><a name="M4.0280"></a> tattha sakuṇā, khīṇapakkhā sudubbalā;</p>
<p class="gathalast">Tesaṃ puññatthiko dammi, taṃ nidhiṃ āhu paṇḍitā.</p>
<p class="hangnum"><a name="para12"></a><span class="paranum">12</span>.</p>
<p class="gatha1"> ‘‘Īdisaṃ me iṇadānaṃ, iṇamokkho ca īdiso;</p>
<p class="gathalast">Nidhinidhānamakkhāmi, evaṃ jānāhi kosiyā’’ti.</p>
<p class="bodytext">Tattha <span class="bld">hātūnā</span>ti haritvā. <span class="bld">Taṃ nidhi</span>nti taṃ puññakammaṃ paṇḍitā anugāmikanidhiṃ nāma kathenti. <span class="bld">Nidhinidhāna</span>nti nidhino nidhānaṃ, ‘‘nidhānanidhi’’ntipi pāṭho, ayamevattho.</p>
<p class="bodytext">Brāhmaṇo mahāsattassa dhammakathaṃ sutvā pasannacitto dve gāthā abhāsi.</p>
<p class="hangnum"><a name="para13"></a><span class="paranum">13</span>.</p>
<p class="gatha1"> ‘‘Bhaddako vatayaṃ pakkhī, dijo paramadhammiko;</p>
<p class="gathalast">Ekaccesu manussesu, ayaṃ dhammo na vijjati.</p>
<p class="hangnum"><a name="para14"></a><span class="paranum">14</span>.</p>
<p class="gatha1"> ‘‘Bhuñja <a name="P4.0281"></a> sāliṃ yathākāmaṃ, saha sabbehi ñātibhi;</p>
<p class="gathalast">Punāpi suva passemu, piyaṃ me tava dassana’’nti.</p>
<p class="bodytext">Tattha <span class="bld">bhuñja sāli</span>nti ito paṭṭhāya nibbhayo hutvā bhuñjāti karīsasahassampi tasseva niyyādento evamāha. <span class="bld">Passemū</span>ti attano ruciyā āgataṃ aññesupi divasesu taṃ passeyyāmāti.</p>
<p class="bodytext">Evaṃ brāhmaṇo mahāsattaṃ yācitvā piyaputtaṃ viya muducittena olokento pādato bandhanaṃ mocetvā satapākatelena pāde makkhetvā bhaddapīṭhe nisīdāpetvā kañcanataṭṭake madhulāje khādāpetvā sakkharodakaṃ pāyesi. Athassa suvarājā ‘‘appamatto hohi, brāhmaṇā’’ti vatvā ovādaṃ dento āha –</p>
<p class="hangnum"><a name="para15"></a><span class="paranum">15</span>.</p>
<p class="gatha1"> ‘‘Bhuttañca pītañca tavassamamhi, ratī ca no kosiya te sakāse;</p>
<p class="gathalast">Nikkhittadaṇḍesu dadāhi dānaṃ, jiṇṇe ca mātāpitaro bharassū’’ti.</p>
<p class="bodytext">Tattha <span class="bld">tavassamamhī</span>ti tava nivesane. <span class="bld">Ratī</span>ti abhirati.</p>
<p class="bodytext">Taṃ <a name="V4.0251"></a><a name="M4.0281"></a> sutvā brāhmaṇo tuṭṭhamānaso udānaṃ udānento gāthamāha –</p>
<p class="hangnum"><a name="para16"></a><span class="paranum">16</span>.</p>
<p class="gatha1"> ‘‘Lakkhī vata me udapādi ajja, yo addasāsiṃ pavaraṃ dijānaṃ;</p>
<p class="gathalast">Suvassa sutvāna subhāsitāni, kāhāmi puññāni anappakānī’’ti.</p>
<p class="bodytext">Tattha <span class="bld">lakkhī</span>ti sirīpi puññampi paññāpi.</p>
<p class="bodytext">Mahāsatto brāhmaṇena attano dinnaṃ karīsasahassamattaṃ paṭikkhipitvā aṭṭhakarīsameva gaṇhi. Brāhmaṇo thambhe nikhanitvā tassa khettaṃ niyyādetvā gandhamālādīhi pūjetvā khamāpetvā ‘‘gaccha sāmi, assumukhe rodamāne mātāpitaro assāsehī’’ti vatvā taṃ uyyojesi. So tuṭṭhamānaso sālisīsaṃ ādāya gantvā mātāpitūnaṃ purato nikkhipitvā ‘‘ammatātā, uṭṭhethā’’ti āha. Te assumukhā rodamānā uṭṭhahiṃsu, tāvadeva suvagaṇā <a name="P4.0282"></a> sannipatitvā ‘‘kathaṃ muttosi, devā’’ti pucchiṃsu. So tesaṃ sabbaṃ vitthārato kathesi. Kosiyopi suvarañño ovādaṃ sutvā tato paṭṭhāya dhammikasamaṇabrāhmaṇānaṃ mahādānaṃ paṭṭhapesi. Tamatthaṃ pakāsento satthā osānagāthamāha –</p>
<p class="hangnum"><a name="para17"></a><span class="paranum">17</span>.</p>
<p class="gatha1"> ‘‘So kosiyo attamano udaggo, annañca pānañcabhisaṅkharitvā;</p>
<p class="gathalast">Annena pānena pasannacitto, santappayi samaṇabrāhmaṇe cā’’ti.</p>
<p class="bodytext">Tattha <span class="bld">santappayī</span>ti gahitagahitāni bhājanāni pūrento santappesīti.</p>
<p class="bodytext">Satthā imaṃ dhammadesanaṃ āharitvā ‘‘evaṃ bhikkhu mātāpitūnaṃ posanaṃ nāma paṇḍitānaṃ vaṃso’’ti vatvā saccāni pakāsetvā jātakaṃ samodhānesi, saccapariyosāne so bhikkhu sotāpattiphale patiṭṭhahi. Tadā suvagaṇā buddhaparisā ahesuṃ, mātāpitaro mahārājakulāni, khettapālo channo, brāhmaṇo ānando, suvarājā pana ahameva ahosinti.</p>
<p class="centered">Sālikedārajātakavaṇṇanā paṭhamā.</p>
<p class="hangnum"> </p>
<p class="bodytext"> [485] 2. Candakinnarījātakavaṇṇanā</p>
<p class="bodytext"><span class="bld">Upanīyatidaṃ</span> <a name="V4.0252"></a><a name="M4.0282"></a> <span class="bld">maññe</span>ti idaṃ satthā kapilavatthupuraṃ upanissāya nigrodhārāme viharanto rājanivesane rāhulamātaraṃ ārabbha kathesi. Idaṃ pana jātakaṃ dūrenidānato paṭṭhāya kathetabbaṃ. Sā panesā nidānakathā yāva laṭṭhivane uruvelakassapasīhanādā <span class="bld">apaṇṇakajātake</span> kathitā, tato paraṃ yāva kapilavatthugamanā <span class="bld">vessantarajātake</span> āvi bhavissati. Satthā pana pitu nivesane nisīditvā antarabhattasamaye <span class="bld">mahādhammapālajātakaṃ</span> (jā. 1.10.92 ādayo) kathetvā katabhattakicco ‘‘rāhulamātu nivesane nisīditvā tassā guṇaṃ vaṇṇento <span class="bld">candakinnarījātakaṃ</span> (jā. 1.14.18 ādayo) kathessāmī’’ti rājānaṃ pattaṃ gāhāpetvā dvīhi aggasāvakehi saddhiṃ rāhulamātu nivesanaṭṭhānaṃ pāyāsi. Tadā tassā sammukhā cattālīsasahassanāṭakitthiyo vasanti tāsu khattiyakaññānaṃyeva navutiadhikasahassaṃ. Sā tathāgatassa āgamanaṃ ñatvā ‘‘sabbā kāsāvāneva nivāsentū’’ti tāsaṃ ārocāpesi. Tā tathā kariṃsu. Satthā āgantvā paññattāsane <a name="P4.0283"></a> nisīdi. Atha tā sabbāpi ekappahāreneva viraviṃsu, mahāparidevasaddo ahosi. Rāhulamātāpi paridevitvā sokaṃ vinodetvā satthāraṃ vanditvā rājagatena bahumānena sagāravena nisīdi. Rājā tassā guṇakathaṃ ārabhi, ‘‘bhante, mama suṇhā ‘tumhehi kāsāvāni nivatthānī’ti sutvā kāsāvāneva nivāsesi, ‘mālādīni pariccattānī’ti sutvā mālādīni pariccaji, ‘bhūmiyaṃ sayatī’ti sutvā bhūmisayanāva jātā, tumhākaṃ pabbajitakāle vidhavā hutvā aññehi rājūhi pesitaṃ paṇṇākāraṃ na gaṇhi, evaṃ tumhesu asaṃhīracittā esā’’ti nānappakārehi tassā guṇakathaṃ kathesi. Satthā ‘‘anacchariyaṃ, mahārāja, yaṃ esā idāni mama pacchime attabhāve mayi sasinehā asaṃhīracittā anaññaneyyā bhaveyya. Esā tiracchānayoniyaṃ nibbattāpi mayi asaṃhīracittā anaññaneyyā ahosī’’ti vatvā tena yācito atītaṃ āhari.</p>
<p class="bodytext">Atīte <a name="M4.0283"></a> bārāṇasiyaṃ brahmadatte rajjaṃ kārente mahāsatto himavantapadese kinnarayoniyaṃ nibbatti, candā nāmassa bhariyā. Te ubhopi candanāmake rajatapabbate vasiṃsu. Tadā bārāṇasirājā amaccānaṃ rajjaṃ niyyādetvā dve kāsāyāni nivāsetvā sannaddhapañcāvudho ekakova himavantaṃ pāvisi. So migamaṃsaṃ khādanto ekaṃ khuddakanadiṃ anusañcaranto uddhaṃ abhiruhi. Candapabbatavāsino kinnarā vassārattasamaye anotaritvā pabbateyeva vasanti, nidāghasamaye otaranti. Tadā ca so candakinnaro attano bhariyāya saddhiṃ otaritvā tesu tesu ṭhānesu gandhe vilimpanto pupphareṇuṃ khādanto pupphapaṭe nivāsento pārupanto latādolāhi kīḷanto <a name="V4.0253"></a> madhurassarena gāyanto taṃ khuddakanadiṃ patvā ekasmiṃ nivattanaṭṭhāne otaritvā udake pupphāni vikiritvā udakakīḷaṃ kīḷitvā pupphapaṭe nivāsetvā pārupitvā rajatapaṭṭavaṇṇāya vālukāya pupphāsanaṃ paññapetvā ekaṃ veḷu daṇḍakaṃ gahetvā sayane nisīdi<a name="P4.0284"></a>. Tato candakinnaro veḷuṃ vādento madhurasaddena gāyi. Candakinnarī muduhatthe nāmetvā tassa avidūre ṭhitā nacci ceva gāyi ca. So rājā tesaṃ saddaṃ sutvā padasaddaṃ asāvento saṇikaṃ gantvā paṭicchanne ṭhatvā te kinnare disvā kinnariyā paṭibaddhacitto hutvā ‘‘taṃ kinnaraṃ vijjhitvā jīvitakkhayaṃ pāpetvā imāya saddhiṃ saṃvāsaṃ kappessāmī’’ti ṭhatvā candakinnaraṃ vijjhi. So vedanāppatto paridevamāno catasso gāthā abhāsi –</p>
<p class="hangnum"><a name="para18"></a><span class="paranum">18</span>.</p>
<p class="gatha1"> ‘‘Upanīyatidaṃ maññe, cande lohitamaddane;</p>
<p class="gathalast">Ajja jahāmi jīvitaṃ, pāṇā me cande nirujjhanti.</p>
<p class="hangnum"><a name="para19"></a><span class="paranum">19</span>.</p>
<p class="gatha1"> ‘‘Osīdi me dukkhaṃ hadayaṃ, me ḍayhate nitammāmi;</p>
<p class="gathalast">Tava candiyā socantiyā, na naṃ aññehi sokehi.</p>
<p class="hangnum"><a name="para20"></a><span class="paranum">20</span>.</p>
<p class="gatha1"> ‘‘Tiṇamiva vanamiva milāyāmi, nadī aparipuṇṇāva sussāmi;</p>
<p class="gathalast">Tava candiyā socantiyā, na naṃ aññehi sokehi.</p>
<p class="hangnum"><a name="para21"></a><span class="paranum">21</span>.</p>
<p class="gatha1"> ‘‘Vassamiva sare pāde, imāni assūni vattare mayhaṃ;</p>
<p class="gathalast">Tava candiyā socantiyā, na naṃ aññehi sokehī’’ti.</p>
<p class="bodytext">Tattha <a name="M4.0284"></a> <span class="bld">upanīyatī</span>ti santativicchedaṃ upanīyati. <span class="bld">Ida</span>nti jīvitaṃ. <span class="bld">Pāṇā me</span>ti bhadde, cande mama jīvitapāṇā nirujjhanti. <span class="bld">Osīdi me</span>ti jīvitaṃ me osīdati. <span class="bld">Nitammāmī</span>ti atikilamāmi. <span class="bld">Tava candiyā</span>ti idaṃ mama dukkhaṃ, na naṃ aññehi sokehi, atha kho tava candiyā socantiyā sokahetu yasmā tvaṃ mama viyogena socissasi, tasmāti attho. <span class="bld">Tiṇamiva vanamiva milāyāmī</span>ti tattapāsāṇe khittatiṇamiva mūlachinnavanamiva milāyāmīti vadati. <span class="bld">Sare pāde</span>ti yathā nāma pabbatapāde patitavassaṃ saritvā acchinnadhāraṃ vattati.</p>
<p class="bodytext">Mahāsatto imāhi catūhi gāthāhi paridevitvā pupphasayane nipannova satiṃ vissajjetvā parivatti. Rājā patiṭṭhitova. Itarā mahāsatte paridevante attano ratiyā mattā hutvā tassa <a name="P4.0285"></a> viddhabhāvaṃ <a name="V4.0254"></a> na jānāti, visaññaṃ pana naṃ parivattitvā nipannaṃ disvā ‘‘kiṃ nu kho me piyasāmikassa dukkha’’nti upadhārentī pahāramukhato paggharantaṃ lohitaṃ disvā piyasāmike uppannaṃ balavasokaṃ sandhāretuṃ asakkontī mahāsaddena paridevi. Rājā ‘‘kinnaro mato bhavissatī’’ti nikkhamitvā attānaṃ dassesi. Candā taṃ disvā ‘‘iminā me corena piyasāmiko viddho bhavissatī’’ti kampamānā palāyitvā pabbatamatthake ṭhatvā rājānaṃ paribhāsantī pañca gāthā abhāsi –</p>
<p class="hangnum"><a name="para22"></a><span class="paranum">22</span>.</p>
<p class="gatha1"> ‘‘Pāpo khosi rājaputta, yo me icchitaṃ patiṃ varākiyā;</p>
<p class="gathalast">Vijjhasi vanamūlasmiṃ, soyaṃ viddho chamā seti.</p>
<p class="hangnum"><a name="para23"></a><span class="paranum">23</span>.</p>
<p class="gatha1"> ‘‘Imaṃ mayhaṃ hadayasokaṃ, paṭimuñcatu rājaputta tava mātā;</p>
<p class="gathalast">Yo mayhaṃ hadayasoko, kimpurisaṃ avekkhamānāya.</p>
<p class="hangnum"><a name="para24"></a><span class="paranum">24</span>.</p>
<p class="gatha1"> ‘‘Imaṃ mayhaṃ hadayasokaṃ, paṭimuñcatu rājaputta tava jāyā;</p>
<p class="gathalast">Yo mayhaṃ hadayasoko, kimpurisaṃ avekkhamānāya.</p>
<p class="hangnum"><a name="para25"></a><span class="paranum">25</span>.</p>
<p class="gatha1"> ‘‘Mā ca puttaṃ mā ca patiṃ, addakkhi rājaputta tava mātā;</p>
<p class="gathalast">Yo kimpurisaṃ avadhi, adūsakaṃ mayha kāmā hi.</p>
<p class="hangnum"><a name="para26"></a><span class="paranum">26</span>.</p>
<p class="gatha1"> ‘‘Mā ca puttaṃ mā ca patiṃ, addakkhi rājaputta tava jāyā;</p>
<p class="gathalast">Yo kimpurisaṃ avadhi, adūsakaṃ mayha kāmā hī’’ti.</p>
<p class="bodytext">Tattha <a name="M4.0285"></a> <span class="bld">varākiyā</span>ti kapaṇāya. <span class="bld">Paṭimuñcatū</span>ti paṭilabhatu phusatu pāpuṇātu. <span class="bld">Mayha kāmā hī</span>ti mayhaṃ kāmena.</p>
<p class="bodytext">Rājā naṃ pañcahi gāthāhi paribhāsitvā pabbatamatthake ṭhitaṃyeva assāsento gāthamāha –</p>
<p class="hangnum"><a name="para27"></a><span class="paranum">27</span>.</p>
<p class="gatha1"> ‘‘Mā tvaṃ cande rodi mā sopi, vanatimiramattakkhi;</p>
<p class="gathalast">Mama tvaṃ hehisi bhariyā, rājakule pūjitā nārībhī’’ti.</p>
<p class="bodytext">Tattha <a name="V4.0255"></a><a name="P4.0286"></a> <span class="bld">cande</span>ti mahāsattassa paridevanakāle nāmassa sutattā evamāha. <span class="bld">Vanatimiramattakkhī</span>ti vanatimirapupphasamānaakkhi. <span class="bld">Pūjitā nārībhī</span>ti soḷasannaṃ itthisahassānaṃ jeṭṭhikā aggamahesī hessasi.</p>
<p class="bodytext">Candā tassa vacanaṃ sutvā ‘‘tvaṃ kiṃ maṃ vadesī’’ti sīhanādaṃ nadantī anantaragāthamāha –</p>
<p class="hangnum"><a name="para28"></a><span class="paranum">28</span>.</p>
<p class="gatha1"> ‘‘Api nūnahaṃ marissaṃ, nāhaṃ rājaputta tava hessaṃ;</p>
<p class="gathalast">Yo kimpurisaṃ avadhi, adūsakaṃ mayha kāmā hī’’ti.</p>
<p class="bodytext">Tattha <span class="bld">api nūnaha</span>nti api ekaṃseneva ahaṃ marissaṃ.</p>
<p class="bodytext">So tassā vacanaṃ sutvā nicchandarāgo hutvā itaraṃ gāthamāha –</p>
<p class="hangnum"><a name="para29"></a><span class="paranum">29</span>.</p>
<p class="gatha1"> ‘‘Api bhīruke api jīvitukāmike, kimpurisi gaccha himavantaṃ;</p>
<p class="gathalast">Tālīsatagarabhojanā, aññe taṃ migā ramissantī’’ti.</p>
<p class="bodytext">Tattha <span class="bld">api bhīruke</span>ti bhīrujātike. <span class="bld">Tālīsatagarabhojanā</span>ti tvaṃ tālīsapattatagarapattabhojanā migī, tasmā aññe taṃ migā ramissanti, na tvaṃ rājakulārahā, gacchāti naṃ avaca, vatvā ca pana nirapekkho hutvā pakkāmi.</p>
<p class="bodytext">Sā tassa gatabhāvaṃ ñatvā oruyha mahāsattaṃ āliṅgitvā pabbatamatthakaṃ āropetvā pabbatatale nipajjāpetvā sīsamassa attano ūrūsu katvā balavaparidevaṃ paridevamānā dvādasa gāthā abhāsi –</p>
<p class="hangnum"><a name="para30"></a><span class="paranum">30</span>.</p>
<p class="gatha1"> ‘‘Te <a name="M4.0286"></a> pabbatā tā ca kandarā, tā ca giriguhāyo tatheva tiṭṭhanti;</p>
<p class="gathalast">Tattheva taṃ apassantī, kimpurisa kathaṃ ahaṃ kassaṃ.</p>
<p class="hangnum"><a name="para31"></a><span class="paranum">31</span>.</p>
<p class="gatha1"> ‘‘Te paṇṇasanthatā ramaṇīyā, vāḷamigehi anuciṇṇā;</p>
<p class="gathalast">Tattheva taṃ apassantī, kimpurisa kathaṃ ahaṃ kassaṃ.</p>
<p class="hangnum"><a name="para32"></a><span class="paranum">32</span>.</p>
<p class="gatha1"> ‘‘Te <a name="V4.0256"></a> pupphasanthatā ramaṇīyā, vāḷamigehi anuciṇṇā;</p>
<p class="gathalast">Tattheva taṃ apassantī, kimpurisa kathaṃ ahaṃ kassaṃ.</p>
<p class="hangnum"><a name="para33"></a><span class="paranum">33</span>.</p>
<p class="gatha1"> ‘‘Acchā <a name="P4.0287"></a> savanti girivananadiyo, kusumābhikiṇṇasotāyo;</p>
<p class="gathalast">Tattheva taṃ apassantī, kimpurisa kathaṃ ahaṃ kassaṃ.</p>
<p class="hangnum"><a name="para34"></a><span class="paranum">34</span>.</p>
<p class="gatha1"> ‘‘Nīlāni himavato pabbatassa, kūṭāni dassanīyāni;</p>
<p class="gathalast">Tattheva taṃ apassantī, kimpurisa kathaṃ ahaṃ kassaṃ.</p>
<p class="hangnum"><a name="para35"></a><span class="paranum">35</span>.</p>
<p class="gatha1"> ‘‘Pītāni himavato pabbatassa, kūṭāni dassanīyāni;</p>
<p class="gathalast">Tattheva taṃ apassantī, kimpurisa kathaṃ ahaṃ kassaṃ.</p>
<p class="hangnum"><a name="para36"></a><span class="paranum">36</span>.</p>
<p class="gatha1"> ‘‘Tambāni himavato pabbatassa, kūṭāni dassanīyāni;</p>
<p class="gathalast">Tattheva taṃ apassantī, kimpurisa kathaṃ ahaṃ kassaṃ.</p>
<p class="hangnum"><a name="para37"></a><span class="paranum">37</span>.</p>
<p class="gatha1"> ‘‘Tuṅgāni himavato pabbatassa, kūṭāni dassanīyāni;</p>
<p class="gathalast">Tattheva taṃ apassantī, kimpurisa kathaṃ ahaṃ kassaṃ.</p>
<p class="hangnum"><a name="para38"></a><span class="paranum">38</span>.</p>
<p class="gatha1"> ‘‘Setāni himavato pabbatassa, kūṭāni dassanīyāni;</p>
<p class="gathalast">Tattheva taṃ apassantī, kimpurisa kathaṃ ahaṃ kassaṃ.</p>
<p class="hangnum"><a name="para39"></a><span class="paranum">39</span>.</p>
<p class="gatha1"> ‘‘Citrāni himavato pabbatassa, kūṭāni dassanīyāni;</p>
<p class="gathalast">Tattheva taṃ apassantī, kimpurisa kathaṃ ahaṃ kassaṃ.</p>
<p class="hangnum"><a name="para40"></a><span class="paranum">40</span>.</p>
<p class="gatha1"> ‘‘Yakkhagaṇasevite gandhamādane, osadhebhi sañchanne;</p>
<p class="gathalast">Tattheva taṃ apassantī, kimpurisa kathaṃ ahaṃ kassaṃ.</p>
<p class="hangnum"><a name="para41"></a><span class="paranum">41</span>.</p>
<p class="gatha1"> ‘‘Kimpurisasevite <a name="M4.0287"></a> gandhamādane, osadhebhi sañchanne;</p>
<p class="gathalast">Tattheva taṃ apassantī, kimpurisa kathaṃ ahaṃ kassa’’nti.</p>
<p class="bodytext">Tattha <a name="V4.0257"></a> <span class="bld">te pabbatā</span>ti yesu mayaṃ ekatova abhiramimha, ime te pabbatā tā ca kandarā tā ca giriguhāyo tatheva ṭhitā. Tesu ahaṃ idāni <span class="bld">taṃ apassantī kathaṃ kassaṃ,</span> kiṃ karissāmi, tesu pupphaphalapallavādisobhaṃ taṃ apassantī kathaṃ adhivāsetuṃ sakkhissāmīti paridevati. <span class="bld">Paṇṇasanthatā</span>ti tālīsapattādigandhapaṇṇasantharā. <span class="bld">Acchā</span>ti vippasannodakā. <span class="bld">Nīlānī</span>ti nīlamaṇimayāni. <span class="bld">Pītānī</span>ti sovaṇṇamayāni. <span class="bld">Tambānī</span>ti manosilamayāni. <span class="bld">Tuṅgānī</span>ti uccāni tikhiṇaggāni. <span class="bld">Setānī</span>ti rajatamayāni. <span class="bld">Citrānī</span>ti sattaratanamissakāni. <span class="bld">Yakkhagaṇasevite</span>ti bhummadevatāhi sevite.</p>
<p class="bodytext">Iti sā dvādasahi gāthāhi paridevitvā mahāsattassa ure hatthaṃ ṭhapetvā santāpabhāvaṃ ñatvā ‘‘cando jīvatiyeva, devujjhānakammaṃ katvā jīvitamassa dassāmī’’ti cintetvā ‘‘kiṃ nu kho lokapālā nāma natthi, udāhu vippavutthā, adu matā<a name="P4.0288"></a>, te me piyasāmikaṃ na rakkhantī’’ti devujjhānakammaṃ akāsi. Tassā sokavegena sakkassa āsanaṃ uṇhaṃ ahosi. Sakko āvajjento taṃ kāraṇaṃ ñatvā brāhmaṇavaṇṇena vegeneva āgantvā kuṇḍikato udakaṃ gahetvā mahāsattaṃ āsiñci. Tāvadeva visaṃ antaradhāyi, vaṇo ruhi, imasmiṃ ṭhāne viddhotipi na paññāyi. Mahāsatto sukhito uṭṭhāsi. Candā piyasāmikaṃ arogaṃ disvā somanassappattā sakkassa pāde vandantī anantaragāthamāha –</p>
<p class="hangnum"><a name="para42"></a><span class="paranum">42</span>.</p>
<p class="gatha1"> ‘‘Vande te ayirabrahme, yo me icchitaṃ patiṃ varākiyā;</p>
<p class="gathalast">Amatena abhisiñci, samāgatāsmi piyatamenā’’ti.</p>
<p class="bodytext">Tattha <span class="bld">amatenā</span>ti udakaṃ ‘‘amata’’nti maññamānā evamāha. <span class="bld">Piyatamenā</span>ti piyatarena, ayameva vā pāṭho.</p>
<p class="bodytext">Sakko tesaṃ ovādamadāsi ‘‘ito paṭṭhāya candapabbatato oruyha manussapathaṃ mā gamittha, idheva vasathā’’ti. Evañca pana vatvā te ovaditvā sakaṭṭhānameva <a name="M4.0288"></a> gato. Candāpi ‘‘kiṃ no sāmi iminā paripanthaṭṭhānena, ehi candapabbatameva gacchāmā’’ti vatvā osānagāthamāha –</p>
<p class="hangnum"><a name="para43"></a><span class="paranum">43</span>.</p>
<p class="gatha1"> ‘‘Vicarāma dāni girivananadiyo, kusumābhikiṇṇasotāyo;</p>
<p class="gathalast">Nānādumavasanāyo, piyaṃvadā aññamaññassā’’ti.</p>
<p class="bodytext">Satthā <a name="V4.0258"></a> imaṃ dhammadesanaṃ āharitvā ‘‘na idāneva, pubbepesā mayi asaṃhīracittā anaññaneyyā evā’’ti vatvā jātakaṃ samodhānesi – ‘‘tadā rājā devadatto ahosi, sakko anuruddho, candā rāhulamātā, candakinnaro pana ahameva ahosi’’nti.</p>
<p class="centered">Candakinnarījātakavaṇṇanā dutiyā.</p>
<p class="hangnum"> </p>
<p class="bodytext"> [486] 3. Mahāukkusajātakavaṇṇanā</p>
<p class="bodytext"><span class="bld">Ukkā cilācā bandhantī</span>ti idaṃ satthā jetavane viharanto mittabandhakaupāsakaṃ ārabbha kathesi. So kira sāvatthiyaṃ parijiṇṇassa kulassa <a name="P4.0289"></a> putto sahāyaṃ pesetvā aññataraṃ kuladhītaraṃ vārāpetvā ‘‘atthi panassa uppannakiccaṃ nittharaṇasamattho mitto vā sahāyo vā’’ti vutte ‘‘natthī’’ti vatvā ‘‘tena hi mitte tāva bandhatū’’ti vutte tasmiṃ ovāde ṭhatvā paṭhamaṃ tāva catūhi dovārikehi saddhiṃ mettiṃ akāsi, athānupubbena nagaraguttikagaṇakamahāmattādīhi saddhiṃ mettiṃ katvā senāpatināpi uparājenāpi saddhiṃ mettiṃ akāsi. Tehi pana saddhiṃ ekato hutvā raññā saddhiṃ mettiṃ akāsi. Tato asītiyā mahātherehi saddhiṃ ānandattherenapi saddhiṃ ekato hutvā tathāgatena saddhiṃ mettiṃ akāsi. Atha naṃ satthā saraṇesu ca sīlesu ca patiṭṭhāpesi, rājāpissa issariyamadāsi. So mittabandhakoyevāti pākaṭo jāto. Athassa rājā mahantaṃ gehaṃ datvā āvāhamaṅgalaṃ kāresi. Rājānaṃ ādiṃ katvā mahājano paṇṇākāre pahiṇi. Athassa bhariyā raññā pahitaṃ paṇṇākāraṃ uparājassa, uparājena pahitaṃ paṇṇākāraṃ senāpatissāti etena upāyena sakalanagaravāsino ābandhitvā gaṇhi. Sattame divase <a name="M4.0289"></a> mahāsakkāraṃ katvā dasabalaṃ nimantetvā pañcasatassa buddhappamukhassa bhikkhusaṅghassa mahādānaṃ datvā bhattakiccāvasāne satthārā kathitaṃ anumodanaṃ sutvā ubhopi jayampatikā sotāpattiphale patiṭṭhahiṃsu.</p>
<p class="bodytext">Bhikkhū dhammasabhāyaṃ kathaṃ samuṭṭhāpesuṃ ‘‘āvuso, mittabandhakaupāsako attano bhariyaṃ nissāya tassā vacanaṃ katvā sabbehi mettiṃ katvā rañño santikā mahantaṃ sakkāraṃ labhi, tathāgatena pana saddhiṃ mettiṃ katvā ubhopi jayampatikā sotāpattiphale patiṭṭhitā’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva so etaṃ mātugāmaṃ nissāya mahantaṃ yasaṃ sampatto, pubbe tiracchānayoniyaṃ nibbattopi panesa etissā vacanena bahūhi saddhiṃ mettiṃ katvā puttasokato muttoyevā’’ti vatvā tehi yācito atītaṃ āhari.</p>
<p class="bodytext">Atīte <a name="V4.0259"></a> bārāṇasiyaṃ brahmadatte rajjaṃ kārente ekacce paccantavāsino yattha yattha bahuṃ maṃsaṃ labhanti, tattha tattha gāmaṃ nivāsetvā araññe caritvā migādayo māretvā maṃsaṃ āharitvā puttadāre <a name="P4.0290"></a> posenti. Tesaṃ gāmato avidūre mahājātassaro atthi. Tassa dakkhiṇapasse eko senasakuṇo, pacchimapasse ekā senasakuṇī, uttarapasse sīho migarājā, pācīnapasse ukkusasakuṇarājā vasati. Jātassaramajjhe pana unnataṭṭhāne kacchapo vasati. Tadā seno seniṃ ‘‘bhariyā me hohī’’ti vadati. Atha naṃ sā āha – ‘‘atthi pana te koci mitto’’ti? ‘‘Natthi bhadde’’ti. Amhākaṃ uppannaṃ bhayaṃ vā dukkhaṃ vā haraṇasamatthaṃ mittaṃ vā sahāyaṃ vā laddhuṃ vaṭṭati, mitte tāva gaṇhāhīti. ‘‘Kehi saddhiṃ mettiṃ karomi bhadde’’ti? Pācīnapasse vasantena ukkusarājena, uttarapasse sīhena, jātassaramajjhe kacchapena saddhiṃ mettiṃ karohīti. So tassā vacanaṃ sampaṭicchitvā tathā akāsi. Tadā te ubhopi saṃvāsaṃ kappetvā tasmiṃyeva sare ekasmiṃ dīpake kadambarukkho atthi samantā udakena parikkhitto, tasmiṃ kulāvakaṃ katvā paṭivasiṃsu.</p>
<p class="bodytext">Tesaṃ <a name="M4.0290"></a> aparabhāge dve sakuṇapotakā jāyiṃsu. Tesaṃ pakkhesu asañjātesuyeva ekadivasaṃ te jānapadā divasaṃ araññe caritvā kiñci alabhitvā ‘‘na sakkā tucchahatthena gharaṃ gantuṃ, macche vā kacchape vā gaṇhissāmā’’ti saraṃ otaritvā taṃ dīpakaṃ gantvā tassa kadambassa mūle nipajjitvā makasādīhi khajjamānā tesaṃ palāpanatthāya araṇiṃ manthetvā aggiṃ nibbattetvā dhūmaṃ kariṃsu. Dhumo uggantvā sakuṇe pahari, sakuṇapotakā viraviṃsu. Jānapadā taṃ sutvā ‘‘ambho, sakuṇapotakānaṃ sūyati saddo, uṭṭhetha ukkā bandhatha, chātā sayituṃ na sakkoma, sakuṇamaṃsaṃ khāditvāva sayissāmā’’ti vatvā aggiṃ jāletvā ukkā bandhiṃsu. Sakuṇikā tesaṃ saddaṃ sutvā ‘‘ime amhākaṃ potake khāditukāmā, mayaṃ evarūpassa bhayassa haraṇatthāya mitte gaṇhimha, sāmikaṃ ukkusarājassa santikaṃ pesessāmī’’ti cintetvā ‘‘gaccha, sāmi<a name="P4.0291"></a>, puttānaṃ no uppannabhayaṃ ukkusarājassa ārocehī’’ti vatvā paṭhamaṃ gāthamāha –</p>
<p class="hangnum"><a name="para44"></a><span class="paranum">44</span>.</p>
<p class="gatha1"> ‘‘Ukkā cilācā bandhanti dīpe, pajā mamaṃ khādituṃ patthayanti;</p>
<p class="gathalast">Mittaṃ sahāyañca vadehi senaka, ācikkha ñātibyasanaṃ dijāna’’nti.</p>
<p class="bodytext">Tattha <span class="bld">cilācā</span>ti jānapadā. <span class="bld">Dīpe</span>ti dīpakamhi. <span class="bld">Pajā mama</span>nti mama puttake. <span class="bld">Senakā</span>ti senakasakuṇaṃ <a name="V4.0260"></a> nāmenālapati. <span class="bld">Ñātibyasana</span>nti puttānaṃ byasanaṃ. <span class="bld">Dijāna</span>nti amhākaṃ ñātīnaṃ dijānaṃ idaṃ byasanaṃ ukkusarājassa santikaṃ gantvā ācikkhāhīti vadati.</p>
<p class="bodytext">So vegena tassa vasanaṭṭhānaṃ gantvā vassitvā attano āgatabhāvaṃ jānāpetvā katokāso upasaṅkamitvā vanditvā ‘‘kiṃkāraṇā āgatosī’’ti puṭṭho āgatakāraṇaṃ dassento dutiyaṃ gāthamāha –</p>
<p class="hangnum"><a name="para45"></a><span class="paranum">45</span>.</p>
<p class="gatha1"> ‘‘Dijo dijānaṃ pavarosi pakkhima, ukkusarāja saraṇaṃ taṃ upema;</p>
<p class="gathalast">Pajā mamaṃ khādituṃ patthayanti, luddā cilācā bhava me sukhāyā’’ti.</p>
<p class="bodytext">Tattha <span class="bld">dijo</span>ti tvaṃ dijo ceva dijānaṃ pavaro ca.</p>
<p class="bodytext">Ukkusarājā <a name="M4.0291"></a> ‘‘senaka mā bhāyī’’ti taṃ assāsetvā tatiyaṃ gāthamāha –</p>
<p class="hangnum"><a name="para46"></a><span class="paranum">46</span>.</p>
<p class="gatha1"> ‘‘Mittaṃ sahāyañca karonti paṇḍitā, kāle akāle sukhamesamānā;</p>
<p class="gathalast">Karomi te senaka etamatthaṃ, ariyo hi ariyassa karoti kicca’’nti.</p>
<p class="bodytext">Tattha <span class="bld">kāle akāle</span>ti divā ca rattiñca. <span class="bld">Ariyo</span>ti idha ācāraariyo adhippeto. Ācārasampanno hi ācārasampannassa kiccaṃ karoteva, kimettha karaṇīyanti vadati.</p>
<p class="bodytext">Atha <a name="P4.0292"></a> naṃ pucchi ‘‘kiṃ, samma, rukkhaṃ abhiruḷhā cilācā’’ti? Na tāva abhiruḷhā, ukkāyeva bandhantīti. Tena hi tvaṃ sīghaṃ gantvā mama sahāyikaṃ assāsetvā mamāgamanabhāvaṃ ācikkhāhīti. So tathā akāsi. Ukkusarājāpi gantvā kadambassa avidūre cilācānaṃ abhiruhanaṃ olokento ekasmiṃ rukkhagge nisīditvā ekassa cilācassa abhiruhanakāle tasmiṃ kulāvakassa avidūraṃ abhiruḷhe sare nimujjitvā pakkhehi ca mukhena ca udakaṃ āharitvā ukkāya upari āsiñci, sā nibbāyi. Cilācā ‘‘imañca senakasakuṇapotake cassa khādissāmī’’ti otaritvā puna ukkaṃ jālāpetvā abhiruhiṃsu. Puna so ukkaṃ vijjhāpesi. Etenupāyena baddhaṃ baddhaṃ vijjhāpentassevassa aḍḍharatto jāto. So ativiya kilami, heṭṭhāudare kilomakaṃ tanutaṃ gataṃ, akkhīni rattāni jātāni. Taṃ disvā sakuṇī sāmikaṃ āha – ‘‘sāmi, ativiya kilanto <a name="V4.0261"></a> ukkusarājā, etassa thokaṃ vissamanatthāya gantvā kacchaparājassa kathehī’’ti. So tassā vacanaṃ sutvā ukkusaṃ upasaṅkamitvā gāthāya ajjhabhāsi –</p>
<p class="hangnum"><a name="para47"></a><span class="paranum">47</span>.</p>
<p class="gatha1"> ‘‘Yaṃ hoti kiccaṃ anukampakena, ariyassa ariyena kataṃ tayīdaṃ;</p>
<p class="gathalast">Attānurakkhī bhava mā aḍayhi, lacchāma putte tayi jīvamāne’’ti.</p>
<p class="bodytext">Tattha <span class="bld">tayīda</span>nti tayā idaṃ, ayameva vā pāṭho.</p>
<p class="bodytext">So <a name="M4.0292"></a> tassa vacanaṃ sutvā sīhanādaṃ nadanto pañcamaṃ gāthamāha –</p>
<p class="hangnum"><a name="para48"></a><span class="paranum">48</span>.</p>
<p class="gatha1"> ‘‘Taveva rakkhāvaraṇaṃ karonto, sarīrabhedāpi na santasāmi;</p>
<p class="gathalast">Karonti heke sakhinaṃ sakhāro, pāṇaṃ cajantā satamesa dhammo’’ti.</p>
<p class="bodytext">Chaṭṭhaṃ <a name="P4.0293"></a> pana satthā abhisambuddho hutvā tassa guṇaṃ vaṇṇento āha –</p>
<p class="hangnum"><a name="para49"></a><span class="paranum">49</span>.</p>
<p class="gatha1"> ‘‘Sudukkaraṃ kammamakāsi, aṇḍajāyaṃ vihaṅgamo;</p>
<p class="gathalast">Atthāya kuraro putte, aḍḍharatte anāgate’’ti.</p>
<p class="bodytext">Tattha <span class="bld">kuraro</span>ti ukkusarājā. <span class="bld">Putte</span>ti senakassa putte rakkhanto tesaṃ atthāya <span class="bld">aḍḍharatte anāgate</span> yāva diyaḍḍhayāmā vāyāmaṃ karonto dukkaraṃ akāsi.</p>
<p class="bodytext">Senopi ukkusaṃ ‘‘thokaṃ vissamāhi, sammā’’ti vatvā kacchapassa santikaṃ gantvā taṃ uṭṭhāpetvā ‘‘kiṃ, samma, āgatosī’’ti vutto ‘‘evarūpaṃ nāma bhayaṃ uppannaṃ, ukkusarājā paṭhamayāmato paṭṭhāya vāyamanto kilami, tenamhi tava santikaṃ āgato’’ti vatvā sattamaṃ gāthamāha –</p>
<p class="hangnum"><a name="para50"></a><span class="paranum">50</span>.</p>
<p class="gatha1"> ‘‘Cutāpi heke khalitā sakammunā, mittānukampāya patiṭṭhahanti;</p>
<p class="gathalast">Puttā mamaṭṭā gatimāgatosmi, atthaṃ caretho mama vāricarā’’ti.</p>
<p class="bodytext">Tassattho – sāmi, ekacce hi yasato vā dhanato vā cutāpi sakammunā khalitāpi mittānaṃ <a name="V4.0262"></a> anukampāya patiṭṭhahanti, mama ca puttā aṭṭā āturā, tenāhaṃ taṃ gatiṃ paṭisaraṇaṃ katvā āgatosmi, puttānaṃ jīvitadānaṃ dadanto atthaṃ me carāhi vāricarāti.</p>
<p class="bodytext">Taṃ sutvā kacchapo itaraṃ gāthamāha –</p>
<p class="hangnum"><a name="para51"></a><span class="paranum">51</span>.</p>
<p class="gatha1"> ‘‘Dhanena dhaññena ca attanā ca, mittaṃ sahāyañca karonti paṇḍitā;</p>
<p class="gathalast">Karomi te senaka etamatthaṃ, ariyo hi ariyassa karoti kicca’’nti.</p>
<p class="bodytext">Athassa <a name="M4.0293"></a> putto avidūre nipanno pitu vacanaṃ sutvā ‘‘mā me pitā kilamatu, ahaṃ pitu kiccaṃ karissāmī’’ti cintetvā navamaṃ gāthamāha –</p>
<p class="hangnum"><a name="para52"></a><span class="paranum">52</span>.</p>
<p class="gatha1"> ‘‘Appossukko tāta tuvaṃ nisīda, putto pitu carati atthacariyaṃ;</p>
<p class="gathalast">Ahaṃ <a name="P4.0294"></a> carissāmi tavetamatthaṃ, senassa putte paritāyamāno’’ti.</p>
<p class="unindented">Atha naṃ pitā gāthāya ajjhabhāsi –</p>
<p class="hangnum"><a name="para53"></a><span class="paranum">53</span>.</p>
<p class="gatha1"> ‘‘Addhā hi tāta satamesa dhammo, putto pitu yaṃ care atthacariyaṃ;</p>
<p class="gathalast">Appeva maṃ disvāna pavaḍḍhakāyaṃ, senassa puttā na viheṭhayeyyu’’nti.</p>
<p class="bodytext">Tattha <span class="bld">satamesa dhammo</span>ti paṇḍitānaṃ esa dhammo. <span class="bld">Puttā</span>ti senassa putte cilācā na heṭhayeyyunti.</p>
<p class="bodytext">Evaṃ vatvā mahākacchapo ‘‘samma, mā bhāyi, tvaṃ purato gaccha, idānāhaṃ āgamissāmī’’ti taṃ uyyojetvā udake patitvā kalalañca sevālañca saṃkaḍḍhitvā ādāya dīpakaṃ gantvā aggiṃ vijjhāpetvā nipajji. Cilācā ‘‘kiṃ no senapotakehi, imaṃ kāḷakacchapaṃ parivattetvā māressāma, ayaṃ no sabbesaṃ pahossatī’’ti valliyo uddharitvā jiyā gahetvā nivatthapilotikāpi mocetvā tesu tesu ṭhānesu bandhitvā kacchapaṃ parivattetuṃ na sakkonti. Kacchapo te ākaḍḍhanto gantvā gambhīraṭṭhāne udake pati. Tepi kacchapalobhena saddhiṃyeva patitvā udakapuṇṇāya kucchiyā kilantā nikkhamitvā ‘‘bho ekena no ukkusena yāva aḍḍharattā ukkā vijjhāpitā, idāni iminā kacchapena udake pātetvā udakaṃ pāyetvā mahodarā <a name="V4.0263"></a> katamha, puna aggiṃ karitvā aruṇe uggatepi ime senakapotake khādissāmā’’ti aggiṃ kātuṃ ārabhiṃsu. Sakuṇī tesaṃ kathaṃ sutvā ‘‘sāmi, ime yāya kāyaci velāya amhākaṃ puttake khāditvā gamissanti, sahāyassa no sīhassa santikaṃ gacchāhī’’ti āha. So taṅkhaṇaññeva sīhassa <a name="P4.0295"></a> santikaṃ gantvā ‘‘kiṃ avelāya āgatosī’’ti <a name="M4.0294"></a> vutte ādito paṭṭhāya taṃ pavattiṃ ārocetvā ekādasamaṃ gāthamāha –</p>
<p class="hangnum"><a name="para54"></a><span class="paranum">54</span>.</p>
<p class="gatha1"> ‘‘Pasū manussā migavīraseṭṭha, bhayaṭṭitā seṭṭhamupabbajanti;</p>
<p class="gathalast">Puttā mamaṭṭā gatimāgatosmi, tvaṃ nosi rājā bhava me sukhāyā’’ti.</p>
<p class="bodytext">Tattha <span class="bld">pasū</span>ti sabbatiracchāne āha. Idaṃ vuttaṃ hoti – ‘‘sāmi, migesu vīriyena seṭṭha, sabbalokasmiñhi sabbe tiracchānāpi manussāpi bhayaṭṭitā hutvā seṭṭhaṃ upagacchanti, mama ca puttā aṭṭā āturā. Tasmāhaṃ taṃ gatiṃ katvā āgatomhi, tvaṃ amhākaṃ rājā sukhāya me bhavāhī’’ti.</p>
<p class="bodytext">Taṃ sutvā sīho gāthamāha –</p>
<p class="hangnum"><a name="para55"></a><span class="paranum">55</span>.</p>
<p class="gatha1"> ‘‘Karomi te senaka etamatthaṃ, āyāmi te taṃ disataṃ vadhāya;</p>
<p class="gathalast">Kathañhi viññū pahu sampajāno, na vāyame attajanassa guttiyā’’ti.</p>
<p class="bodytext">Tattha <span class="bld">taṃ disata</span>nti taṃ disasamūhaṃ, taṃ tava paccatthikagaṇanti attho. <span class="bld">Pahū</span>ti amitte hantuṃ samattho. <span class="bld">Sampajāno</span>ti mittassa bhayuppattiṃ jānanto. <span class="bld">Attajanassā</span>ti attasamassa aṅgasamānassa janassa, mittassāti attho.</p>
<p class="bodytext">Evañca pana vatvā ‘‘gaccha tvaṃ putte samassāsehī’’ti taṃ uyyojetvā maṇivaṇṇaṃ udakaṃ maddamāno pāyāsi. Cilācā taṃ āgacchantaṃ disvā ‘‘kurarena tāva amhākaṃ ukkā vijjhāpitā, tathā kacchapena amhe nivatthapilotikānampi assāmikā katā, idāni pana naṭṭhamhā, sīho no jīvitakkhayameva pāpessatī’’ti maraṇabhayatajjitā yena vā tena vā palāyiṃsu. Sīho āgantvā rukkhamūle na kiñci addasa. Atha naṃ kuraro <a name="P4.0296"></a> ca kacchapo ca seno ca upasaṅkamitvā vandiṃsu. So tesaṃ mittānisaṃsaṃ kathetvā ‘‘ito paṭṭhāya mittadhammaṃ abhinditvā appamattā hothā’’ti ovaditvā pakkāmi, tepi sakaṭhānāni gatā. Senasakuṇī <a name="V4.0264"></a><a name="M4.0295"></a> attano putte oloketvā ‘‘mitte nissāya amhehi dārakā laddhā’’ti sukhanisinnasamaye senena saddhiṃ sallapantī mittadhammaṃ pakāsamānā cha gāthā abhāsi –</p>
<p class="hangnum"><a name="para56"></a><span class="paranum">56</span>.</p>
<p class="gatha1"> ‘‘Mittañca kayirātha suhadayañca, ayirañca kayirātha sukhāgamāya;</p>
<p class="gathalast">Nivatthakocova sarebhihantvā, modāma puttehi samaṅgibhūtā.</p>
<p class="hangnum"><a name="para57"></a><span class="paranum">57</span>.</p>
<p class="gatha1"> ‘‘Sakamittassa kammena, sahāyassāpalāyino;</p>
<p class="gathalast">Kūjantamupakūjanti, lomasā hadayaṅgamaṃ.</p>
<p class="hangnum"><a name="para58"></a><span class="paranum">58</span>.</p>
<p class="gatha1"> ‘‘Mittaṃ sahāyaṃ adhigamma paṇḍito, so bhuñjatī putta pasuṃ dhanaṃ vā;</p>
<p class="gathalast">Ahañca puttā ca patī ca mayhaṃ, mittānukampāya samaṅgibhūtā.</p>
<p class="hangnum"><a name="para59"></a><span class="paranum">59</span>.</p>
<p class="gatha1"> ‘‘Rājavatā sūravatā ca attho, sampannasakhissa bhavanti hete;</p>
<p class="gathalast">So mittavā yasavā uggatatto, asmiṃdhaloke modati kāmakāmī.</p>
<p class="hangnum"><a name="para60"></a><span class="paranum">60</span>.</p>
<p class="gatha1"> ‘‘Karaṇīyāni mittāni, daliddenāpi senaka;</p>
<p class="gathalast">Passa mittānukampāya, samaggamhā sañātake.</p>
<p class="hangnum"><a name="para61"></a><span class="paranum">61</span>.</p>
<p class="gatha1"> ‘‘Sūrena balavantena, yo mitte kurute dijo;</p>
<p class="gathalast">Evaṃ so sukhito hoti, yathāhaṃ tvañca senakā’’ti.</p>
<p class="bodytext">Tattha <span class="bld">mittañcā</span>ti yaṃkiñci attano mittañca <span class="bld">suhadayañca</span> suhadayasahāyañca sāmikasaṅkhātaṃ <span class="bld">ayirañca</span> karotheva. <span class="bld">Nivatthakocova sarebhihantvā</span>ti ettha <span class="bld">koco</span>ti kavaco. Yathā nāma paṭimukkakavaco sare abhihanati nivāreti, evaṃ mayampi mittabalena paccatthike abhihantvā <a name="M4.0296"></a> puttehi saddhiṃ <a name="P4.0297"></a> modāmāti vadati. <span class="bld">Sakamittassa kammenā</span>ti sakassa mittassa parakkamena. <span class="bld">Sahāyassāpalāyino</span>ti sahāyassa apalāyino migarājassa. <span class="bld">Lomasā</span>ti pakkhino amhākaṃ puttakā mañca tañca kūjantaṃ hadayaṅgamaṃ madhurassaraṃ nicchāretvā upakūjanti. <span class="bld">Samaṅgibhūtā</span>ti ekaṭṭhāne ṭhitā.</p>
<p class="bodytext"><span class="bld">Rājavatā sūravatā ca attho</span>ti yassa sīhasadiso rājā ukkusakacchapasadisā ca sūrā mittā <a name="V4.0265"></a> honti, tena rājavatā sūravatā ca attho sakkā pāpuṇituṃ. <span class="bld">Bhavanti hete</span>ti yo ca sampannasakho paripuṇṇamittadhammo, tassa ete sahāyā bhavanti. <span class="bld">Uggatatto</span>ti sirisobhaggena uggatasabhāvo. <span class="bld">Asmiṃdhaloke</span>ti idhalokasaṅkhāte asmiṃ loke modati. <span class="bld">Kāmakāmī</span>ti sāmikaṃ ālapati. So hi kāme kāmanato kāmakāmī nāma. <span class="bld">Samaggamhā</span>ti samaggā jātamhā. <span class="bld">Sañātake</span>ti ñātakehi puttehi saddhiṃ.</p>
<p class="bodytext">Evaṃ sā chahi gāthāhi mittadhammassa guṇakathaṃ kathesi. Te sabbepi sahāyakā mittadhammaṃ abhinditvā yāvatāyukaṃ ṭhatvā yathākammaṃ gatā.</p>
<p class="bodytext">Satthā imaṃ dhammadesanaṃ āharitvā ‘‘na, bhikkhave, idāneva so bhariyaṃ nissāya sukhappatto, pubbepi sukhappattoyevā’’ti vatvā jātakaṃ samodhānesi – ‘‘tadā seno ca senī ca jayampatikā ahesuṃ, puttakacchapo rāhulo, pitā mahāmoggallāno, ukkuso sāriputto, sīho pana ahameva ahosi’’nti.</p>
<p class="centered">Mahāukkusajātakavaṇṇanā tatiyā.</p>
<p class="hangnum"> </p>
<p class="bodytext"> [487] 4. Uddālakajātakavaṇṇanā</p>
<p class="bodytext"><span class="bld">Kharājinā jaṭilā paṅkadantā</span>ti idaṃ satthā jetavane viharanto ekaṃ kuhakabhikkhuṃ ārabbha kathesi. So hi niyyānikasāsane pabbajitvāpi catupaccayatthāya tividhaṃ kuhakavatthuṃ pūresi. Athassa aguṇaṃ pakāsentā bhikkhū dhammasabhāyaṃ kathaṃ samuṭṭhāpesuṃ ‘‘āvuso, asuko nāma bhikkhu evarūpe niyyānikasāsane pabbajitvā kuhanaṃ nissāya <a name="M4.0297"></a> jīvikaṃ kappetī’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva, pubbepesa kuhakoyevā’’ti vatvā atītaṃ āhari.</p>
<p class="bodytext">Atīte <a name="P4.0298"></a> bārāṇasiyaṃ brahmadatte rajjaṃ kārente bodhisatto tassa purohito ahosi paṇḍito byatto. So ekadivasaṃ uyyānakīḷaṃ gato ekaṃ abhirūpaṃ gaṇikaṃ disvā paṭibaddhacitto tāya saddhiṃ saṃvāsaṃ kappesi. Sā taṃ paṭicca gabbhaṃ paṭilabhi. Gabbhassa patiṭṭhitabhāvaṃ ñatvā taṃ āha – ‘‘sāmi, gabbho me patiṭṭhito, jātakāle nāmaṃ karontī assa kiṃ nāmaṃ karomī’’ti? So ‘‘vaṇṇadāsiyā kucchimhi nibbattattā na sakkā kulanāmaṃ kātu’’nti <a name="V4.0266"></a> cintetvā ‘‘bhadde, ayaṃ vātaghātarukkho uddālo nāma, idha paṭiladdhattā ‘uddālako’tissa nāmaṃ kareyyāsī’’ti vatvā aṅgulimuddikaṃ adāsi. ‘‘Sace dhītā hoti, imāya naṃ poseyyāsi, sace putto, atha naṃ vayappattaṃ mayhaṃ dasseyyāsī’’ti āha. Sā aparabhāge puttaṃ vijāyitvā ‘‘uddālako’’tissa nāmaṃ akāsi.</p>
<p class="bodytext">So vayappatto mātaraṃ pucchi – ‘‘amma, ko me pitā’’ti? ‘‘Purohito tātā’’ti. ‘‘Yadi evaṃ vede uggaṇhissāmī’’ti mātu hatthato muddikañca ācariyabhāgañca gahetvā takkasilaṃ gantvā disāpāmokkhācariyassa santike sippaṃ uggaṇhanto ekaṃ tāpasagaṇaṃ disvā ‘‘imesaṃ santike varasippaṃ bhavissati, taṃ uggaṇhissāmī’’ti sippalobhena pabbajitvā tesaṃ vattapaṭivattaṃ katvā ‘‘ācariyā maṃ tumhākaṃ jānanasippaṃ sikkhāpethā’’ti āha. Te attano attano jānananiyāmeneva taṃ sikkhāpesuṃ. Pañcannaṃ tāpasasatānaṃ ekopi tena atirekapañño nāhosi, sveva tesaṃ paññāya aggo. Athassa te sannipatitvā ācariyaṭṭhānaṃ adaṃsu. Atha ne so āha – ‘‘mārisā, tumhe niccaṃ vanamūlaphalāhārā araññeva vasatha, manussapathaṃ kasmā na gacchathā’’ti? ‘‘Mārisa, manussā nāma mahādānaṃ datvā anumodanaṃ kārāpenti, dhammiṃ kathaṃ bhaṇāpenti, pañhaṃ pucchanti, mayaṃ tena bhayena tattha na gacchāmā’’ti. ‘‘Mārisā, sacepi cakkavattirājā bhavissati, manaṃ gahetvā kathanaṃ nāma mayhaṃ bhāro, tumhe mā bhāyathā’’ti vatvā tehi saddhiṃ cārikaṃ caramāno <a name="M4.0298"></a> anupubbena bārāṇasiṃ patvā <a name="P4.0299"></a> rājuyyāne vasitvā punadivase sabbehi saddhiṃ dvāragāme bhikkhāya cari, manussā mahādānaṃ adaṃsu. Tāpasā punadivase nagaraṃ pavisiṃsu manussā mahādānaṃ adaṃsu. Uddālakatāpaso dānānumodanaṃ karoti, maṅgalaṃ vadati, pañhaṃ vissajjeti, manussā pasīditvā bahupaccaye adaṃsu. Sakalanagaraṃ ‘‘paṇḍito gaṇasatthā dhammikatāpaso āgato’’ti saṅkhubhi, taṃ raññopi kathayiṃsu.</p>
<p class="bodytext">Rājā ‘‘kuhiṃ vasatī’’ti pucchitvā ‘‘uyyāne’’ti sutvā ‘‘sādhu ajja tesaṃ dassanāya gamissāmī’’ti āha. Eko puriso gantvā ‘‘rājā kira vo passituṃ āgacchissatī’’ti uddālakassa kathesi. Sopi isigaṇaṃ āmantetvā ‘‘mārisā, rājā kira āgamissati, issare nāma ekadivasaṃ ārādhetvā yāvajīvaṃ alaṃ hotī’’ti. ‘‘Kiṃ pana kātabbaṃ ācariyā’’ti? So evamāha – ‘‘tumhesu ekacce vaggulivataṃ carantu, ekacce ukkuṭikappadhānamanuyuñjantu, ekacce kaṇṭakāpassayikā bhavantu, ekacce pañcātapaṃ tapantu, ekacce udakorohanakammaṃ karontu, ekacce tattha tattha mante sajjhāyantū’’ti. Te tathā kariṃsu. Sayaṃ pana aṭṭha vā dasa vā paṇḍitavādino gahetvā manorame ādhārake ramaṇīyaṃ potthakaṃ <a name="V4.0267"></a> ṭhapetvā antevāsikaparivuto supaññatte sāpassaye āsane nisīdi. Tasmiṃ khaṇe rājā purohitaṃ ādāya mahantena parivārena uyyānaṃ gantvā te micchātapaṃ carante disvā ‘‘apāyabhayamhā muttā’’ti pasīditvā uddālakassa santikaṃ gantvā paṭisanthāraṃ katvā ekamantaṃ nisinno tuṭṭhamānaso purohitena saddhiṃ sallapanto paṭhamaṃ gāthamāha –</p>
<p class="hangnum"><a name="para62"></a><span class="paranum">62</span>.</p>
<p class="gatha1"> ‘‘Kharājinā jaṭilā paṅkadantā, dummakkharūpā ye mantaṃ jappanti;</p>
<p class="gathalast">Kaccinnu te mānusake payoge, idaṃ vidū parimuttā apāyā’’ti.</p>
<p class="bodytext">Tattha <a name="P4.0300"></a> <span class="bld">kharājinā</span>ti sakhurehi ajinacammehi samannāgatā. <span class="bld">Paṅkadantā</span>ti dantakaṭṭhassa akhādanena malaggahitadantā. <span class="bld">Dummakkharūpā</span>ti anañjitakkhā amaṇḍitarūpā <a name="M4.0299"></a> lūkhasaṅghāṭidharā. <span class="bld">Mānusake payoge</span>ti manussehi kattabbavīriye. <span class="bld">Idaṃ vidū</span>ti idaṃ tapacaraṇañca mantasajjhāyanañca jānantā. <span class="bld">Apāyā</span>ti kacci ācariya, ime catūhi apāyehi muttāti pucchati.</p>
<p class="bodytext">Taṃ sutvā purohito ‘‘ayaṃ rājā aṭṭhāne pasanno, tuṇhī bhavituṃ na vaṭṭatī’’ti cintetvā dutiyaṃ gāthamāha –</p>
<p class="hangnum"><a name="para63"></a><span class="paranum">63</span>.</p>
<p class="gatha1"> ‘‘Pāpāni kammāni karetha rāja, bahussuto ce na careyya dhammaṃ;</p>
<p class="gathalast">Sahassavedopi na taṃ paṭicca, dukkhā pamucce caraṇaṃ apatvā’’ti.</p>
<p class="bodytext">Tattha <span class="bld">bahussuto ce</span>ti sace mahārāja, ‘‘ahaṃ bahussutomhī’’ti paguṇavedopi dasakusalakammapathadhammaṃ na careyya, tīhi dvārehi pāpāneva kareyya, tiṭṭhantu tayo vedā, sahassavedopi samāno taṃ bāhusaccaṃ paṭicca aṭṭhasamāpattisaṅkhātaṃ caraṇaṃ appatvā apāyadukkhato na mucceyyāti.</p>
<p class="bodytext">Tassa vacanaṃ sutvā uddālako cintesi ‘‘rājā yathā vā tathā vā isigaṇassa pasīdi, ayaṃ pana brāhmaṇo carantaṃ goṇaṃ daṇḍena paharanto viya vaḍḍhitabhatte kacavaraṃ khipanto viya kathesi, tena saddhiṃ kathessāmī’’ti. So tena saddhiṃ kathento tatiyaṃ gāthamāha –</p>
<p class="hangnum"><a name="para64"></a><span class="paranum">64</span>.</p>
<p class="gatha1"> ‘‘Sahassavedopi na taṃ paṭicca, dukkhā pamucce caraṇaṃ apatvā;</p>
<p class="gathalast">Maññāmi vedā aphalā bhavanti, sasaṃyamaṃ caraṇaññeva sacca’’nti.</p>
<p class="bodytext">Tattha <a name="V4.0268"></a> <span class="bld">aphalā</span>ti tava vāde vedā ca sesasippāni ca aphalāni āpajjanti, tāni kasmā uggaṇhanti, sīlasaṃyamena saddhiṃ caraṇaññeva ekaṃ saccaṃ āpajjatīti.</p>
<p class="bodytext">Tato <a name="P4.0301"></a><a name="M4.0300"></a> purohito catutthaṃ gāthamāha –</p>
<p class="hangnum"><a name="para65"></a><span class="paranum">65</span>.</p>
<p class="gatha1"> ‘‘Na heva vedā aphalā bhavanti, sasaṃyamaṃ caraṇaññeva saccaṃ;</p>
<p class="gathalast">Kittiñhi pappoti adhicca vede, santiṃ puṇāti caraṇena danto’’ti.</p>
<p class="bodytext">Tattha <span class="bld">na hevā</span>ti nāhaṃ ‘‘vedā aphalā’’ti vadāmi, apica kho pana sasaṃyamaṃ caraṇaṃ saccameva sabhāvabhūtaṃ uttamaṃ. Tena hi sakkā dukkhā muccituṃ. <span class="bld">Santiṃ puṇātī</span>ti samāpattisaṅkhātena caraṇena danto bhayasantikaraṃ nibbānaṃ pāpuṇātīti.</p>
<p class="bodytext">Taṃ sutvā uddālako ‘‘na sakkā iminā saddhiṃ paṭipakkhavasena ṭhātuṃ, ‘putto tavāha’nti vutte sinehaṃ akaronto nāma natthi, puttabhāvamassa kathessāmī’’ti cintetvā pañcamaṃ gāthamāha –</p>
<p class="hangnum"><a name="para66"></a><span class="paranum">66</span>.</p>
<p class="gatha1"> ‘‘Bhaccā mātā pitā bandhū, yena jāto sayeva so;</p>
<p class="gathalast">Uddālako ahaṃ bhoto, sottiyākulavaṃsako’’ti.</p>
<p class="bodytext">Tattha <span class="bld">bhaccā</span>ti mātā ca pitā ca sesabandhū ca bharitabbā nāma. Yena pana jāto, soyeva so hoti. Attāyeva hi attano jāyati, ahañca tayāva uddālakarukkhamūle janito, tayā vuttameva nāmaṃ kataṃ, uddālako ahaṃ bhoti.</p>
<p class="bodytext">So ‘‘ekaṃsena tvaṃ uddālakosī’’ti vutte ‘‘āmā’’ti vatvā ‘‘mayā te mātu saññāṇaṃ dinnaṃ, taṃ kuhi’’nti vutte ‘‘idaṃ brāhmaṇā’’ti muddikaṃ tassa hatthe ṭhapesi. Brāhmaṇo muddikaṃ sañjānitvā nicchayena ‘‘tvaṃ brāhmaṇadhammaṃ pajānāsī’’ti vatvā brāhmaṇadhammaṃ pucchanto chaṭṭhaṃ gāthamāha –</p>
<p class="hangnum"><a name="para67"></a><span class="paranum">67</span>.</p>
<p class="gatha1"> ‘‘Kathaṃ <a name="P4.0302"></a> bho brāhmaṇo hoti, kathaṃ bhavati kevalī;</p>
<p class="gathalast">Kathañca parinibbānaṃ, dhammaṭṭho kinti vuccatī’’ti.</p>
<p class="bodytext">Uddālakopi <a name="V4.0269"></a><a name="M4.0301"></a> tassa ācikkhanto sattamaṃ gāthamāha –</p>
<p class="hangnum"><a name="para68"></a><span class="paranum">68</span>.</p>
<p class="gatha1"> ‘‘Niraṃkatvā aggimādāya brāhmaṇo, āpo siñcaṃ yajaṃ usseti yūpaṃ;</p>
<p class="gathalast">Evaṃkaro brāhmaṇo hoti khemī, dhamme ṭhitaṃ tena amāpayiṃsū’’ti.</p>
<p class="bodytext">Tattha <span class="bld">niraṃkatvā aggimādāyā</span>ti nirantaraṃ katvā aggiṃ gahetvā paricarati. <span class="bld">Āpo siñcaṃ yajaṃ usseti yūpa</span>nti abhisecanakakammaṃ karonto sammāpāsaṃ vā vājapeyyaṃ vā niraggaḷaṃ vā yajanto suvaṇṇayūpaṃ ussāpeti. <span class="bld">Khemī</span>ti khemappatto. <span class="bld">Amāpayiṃsū</span>ti teneva ca kāraṇena dhamme ṭhitaṃ kathayiṃsu.</p>
<p class="bodytext">Taṃ sutvā purohito tena kathitaṃ brāhmaṇadhammaṃ garahanto aṭṭhamaṃ gāthamāha –</p>
<p class="hangnum"><a name="para69"></a><span class="paranum">69</span>.</p>
<p class="gatha1"> ‘‘Na suddhi secanenatthi, nāpi kevalī brāhmaṇo;</p>
<p class="gathalast">Na khantī nāpi soraccaṃ, nāpi so parinibbuto’’ti.</p>
<p class="bodytext">Tattha <span class="bld">secanenā</span>ti tena vuttesu brāhmaṇadhammesu ekaṃ dassetvā sabbaṃ paṭikkhipati. Idaṃ vuttaṃ hoti – ‘‘aggiparicaraṇena vā udakasecanena vā pasughātayaññena vā suddhi nāma natthi, nāpi ettakena brāhmaṇo kevalaparipuṇṇo hoti, na adhivāsanakhanti, na sīlasoraccaṃ, nāpi kilesaparinibbānena parinibbuto nāma hotī’’ti.</p>
<p class="bodytext">Tato naṃ uddālako ‘‘yadi evaṃ brāhmaṇo na hoti, atha kathaṃ hotī’’ti pucchanto navamaṃ gāthamāha –</p>
<p class="hangnum"><a name="para70"></a><span class="paranum">70</span>.</p>
<p class="gatha1"> ‘‘Kathaṃ so brāhmaṇo hoti, kathaṃ bhavati kevalī;</p>
<p class="gathalast">Kathañca parinibbānaṃ, dhammaṭṭho kinti vuccatī’’ti.</p>
<p class="bodytext">Purohitopissa <a name="P4.0303"></a><a name="M4.0302"></a> kathento itaraṃ gāthamāha –</p>
<p class="hangnum"><a name="para71"></a><span class="paranum">71</span>.</p>
<p class="gatha1"> ‘‘Akhettabandhū amamo nirāso, nillobhapāpo bhavalobhakhīṇo;</p>
<p class="gathalast">Evaṃkaro brāhmaṇo hoti khemī, dhamme ṭhitaṃ tena amāpayiṃsū’’ti.</p>
<p class="bodytext">Tattha <a name="V4.0270"></a> <span class="bld">akhettabandhū</span>ti akkhetto abandhu, khettavatthugāmanigamapariggahena ceva ñātibandhavagottabandhavamittabandhavasahāyabandhavasippabandhavapariggahena ca rahito. <span class="bld">Amamo</span>ti sattasaṅkhāresu taṇhādiṭṭhimamāyanarahito. <span class="bld">Nirāso</span>ti lābhadhanaputtajīvitāsāya rahito. <span class="bld">Nillobhapāpo</span>ti pāpalobhavisamalobhena rahito. <span class="bld">Bhavalobhakhīṇo</span>ti khīṇabhavarāgo.</p>
<p class="bodytext">Tato uddālako gāthamāha –</p>
<p class="hangnum"><a name="para72"></a><span class="paranum">72</span>.</p>
<p class="gatha1"> ‘‘Khattiyā brāhmaṇā vessā, suddā caṇḍālapukkusā;</p>
<p class="gatha2">Sabbeva soratā dantā, sabbeva parinibbutā;</p>
<p class="gathalast">Sabbesaṃ sītibhūtānaṃ, atthi seyyotha pāpiyo’’ti.</p>
<p class="bodytext">Tattha <span class="bld">atthi seyyotha pāpiyo</span>ti ete khattiyādayo sabbepi soraccādīhi samannāgatā honti, evaṃ bhūtānaṃ pana tesaṃ ayaṃ seyyo, ayaṃ pāpiyoti evaṃ hīnukkaṭṭhatā atthi, natthīti pucchati.</p>
<p class="bodytext">Athassa ‘‘arahattuppattito paṭṭhāya hīnukkaṭṭhatā nāma natthī’’ti dassetuṃ brāhmaṇo gāthamāha –</p>
<p class="hangnum"><a name="para73"></a><span class="paranum">73</span>.</p>
<p class="gatha1"> ‘‘Khattiyā brāhmaṇā vessā, suddā caṇḍālapukkusā;</p>
<p class="gatha2">Sabbeva soratā dantā, sabbeva parinibbutā;</p>
<p class="gathalast">Sabbesaṃ sītibhūtānaṃ, natthi seyyotha pāpiyo’’ti.</p>
<p class="bodytext">Atha naṃ garahanto uddālako gāthādvayamāha –</p>
<p class="hangnum"><a name="para74"></a><span class="paranum">74</span>.</p>
<p class="gatha1"> ‘‘Khattiyā brāhmaṇā vessā, suddā caṇḍālapukkusā;</p>
<p class="gathalast">Sabbeva soratā dantā, sabbeva parinibbutā.</p>
<p class="hangnum"><a name="para75"></a><span class="paranum">75</span>.</p>
<p class="gatha1"> ‘‘Sabbesaṃ <a name="M4.0303"></a> sītibhūtānaṃ, natthi seyyotha pāpiyo;</p>
<p class="gathalast">Panaṭṭhaṃ carasi brahmaññaṃ, sottiyākulavaṃsata’’nti.</p>
<p class="bodytext">Tassattho <a name="V4.0271"></a><a name="P4.0304"></a> – yadi etehi guṇehi samannāgatānaṃ viseso natthi, eko vaṇṇova hoti, evaṃ sante tvaṃ ubhato sujātabhāvaṃ nāsento panaṭṭhaṃ carasi brahmaññaṃ, caṇḍālasamo hosi, sottiyakulavaṃsataṃ nāsesīti.</p>
<p class="bodytext">Atha naṃ purohito upamāya saññāpento gāthādvayamāha –</p>
<p class="hangnum"><a name="para76"></a><span class="paranum">76</span>.</p>
<p class="gatha1"> ‘‘Nānārattehi vatthehi, vimānaṃ bhavati chāditaṃ;</p>
<p class="gathalast">Na tesaṃ chāyā vatthānaṃ, so rāgo anupajjatha.</p>
<p class="hangnum"><a name="para77"></a><span class="paranum">77</span>.</p>
<p class="gatha1"> ‘‘Evameva manussesu, yadā sujjhanti māṇavā;</p>
<p class="gathalast">Te sajātiṃ pamuñcanti, dhammamaññāya subbatā’’ti.</p>
<p class="bodytext">Tattha <span class="bld">vimāna</span>nti gehaṃ vā maṇḍapaṃ vā. <span class="bld">Chāyā</span>ti tesaṃ vatthānaṃ chāyā so nānāvidho rāgo na upeti, sabbā chāyā ekavaṇṇāva honti. <span class="bld">Evamevā</span>ti manussesupi evameva ekacce aññāṇabrāhmaṇā akāraṇeneva cātuvaṇṇe suddhiṃ paññāpenti, esā atthīti mā gaṇhi. Yadā ariyamaggena māṇavā sujjhanti, tadā tehi paṭividdhaṃ nibbānadhammaṃ jānitvā subbatā sīlavantā paṇḍitapurisā te sajātiṃ muñcanti. Nibbānappattito paṭṭhāya hi jāti nāma niratthakāti.</p>
<p class="bodytext">Uddālako pana paccāharituṃ asakkonto appaṭibhānova nisīdi. Atha brāhmaṇo rājānaṃ āha – ‘‘sabbe ete, mahārāja, kuhakā sakalajambudīpe kohaññeneva nāsenti, uddālakaṃ uppabbājetvā upapurohitaṃ karotha, sese uppabbājetvā phalakāvudhāni datvā sevake karothā’’ti. ‘‘Sādhu, ācariyā’’ti rājā tathā kāresi. Te rājānaṃ upaṭṭhahantāva yathākammaṃ gatā.</p>
<p class="bodytext">Satthā imaṃ dhammadesanaṃ āharitvā ‘‘na, bhikkhave, idāneva, pubbepesa kuhakoyevā’’ti vatvā jātakaṃ samodhānesi – ‘‘tadā uddālako <a name="M4.0304"></a> kuhakabhikkhu ahosi, rājā ānando, purohito pana ahameva ahosi’’nti.</p>
<p class="centered">Uddālakajātakavaṇṇanā catutthā.</p>
<p class="hangnum"> </p>
<p class="bodytext"> [488] 5. Bhisajātakavaṇṇanā</p>
<p class="bodytext"><span class="bld">Assaṃ</span> <a name="V4.0272"></a> <span class="bld">gavaṃ rajataṃ jātarūpa</span>nti idaṃ satthā jetavane viharanto ukkaṇṭhitabhikkhuṃ ārabbha kathesi. Vatthu pana <span class="bld">kusajātake</span> (jā. 2.20.1 ādayo) āvi bhavissati. Tadā <a name="P4.0305"></a> pana satthā ‘‘saccaṃ kira tvaṃ bhikkhu ukkaṇṭhitosī’’ti pucchitvā ‘‘saccaṃ, bhante’’ti vutte ‘‘kiṃ paṭiccā’’ti vatvā ‘‘kilesaṃ, bhante’’ti vutte ‘‘bhikkhu evarūpe niyyānikasāsane pabbajitvā kasmā kilesaṃ paṭicca ukkaṇṭhitosi, porāṇakapaṇḍitā anuppanne buddhe bāhirakapabbajjaṃ pabbajitvā vatthukāmakilesakāme ārabbha uppajjanakasaññaṃ sapathaṃ katvā vihariṃsū’’ti vatvā atītaṃ āhari.</p>
<p class="bodytext">Atīte bārāṇasiyaṃ brahmadatte rajjaṃ kārente bodhisatto asītikoṭivibhavassa brāhmaṇamahāsālakulassa putto hutvā nibbatti, ‘‘mahākañcanakumāro’’tissa nāmaṃ kariṃsu. Athassa padasā vicaraṇakāle aparopi putto jāyi, ‘‘upakañcanakumāro’’tissa nāmaṃ kariṃsu. Evaṃ paṭipāṭiyā satta puttā ahesuṃ. Sabbakaniṭṭhā panekā dhītā, tassā ‘‘kañcanadevī’’ti nāmaṃ kariṃsu. Mahākañcanakumāro vayappatto takkasilato sabbasippāni uggaṇhitvā āgacchi. Atha naṃ mātāpitaro gharāvāsena bandhitukāmā ‘‘attanā samānajātiyakulato te dārikaṃ ānessāma, gharāvāsaṃ saṇṭhapehī’’ti vadiṃsu. ‘‘Ammatātā, na mayhaṃ gharāvāsenattho, mayhañhi tayo bhavā ādittā viya sappaṭibhayā, bandhanāgāraṃ viya palibuddhā, ukkārabhūmi viya jegucchā hutvā upaṭṭhahanti, mayā supinenapi methunadhammo na diṭṭhapubbo, aññe vo puttā atthi, te gharāvāsena nimantethā’’ti vatvā punappunaṃ yācitopi sahāye pesetvā tehi yācitopi na icchi.</p>
<p class="bodytext">Atha <a name="M4.0305"></a> naṃ sahāyā ‘‘samma, kiṃ pana tvaṃ patthento kāme paribhuñjituṃ na icchasī’’ti pucchiṃsu. So tesaṃ nekkhammajjhāsayataṃ ārocesi. Taṃ sutvā mātāpitaro sesaputte nimantesuṃ, tepi na icchiṃsu. Kañcanadevīpi na icchiyeva. Aparabhāge mātāpitaro kālamakaṃsu. Mahākañcanapaṇḍito mātāpitūnaṃ kattabbakiccaṃ katvā asītikoṭidhanena kapaṇaddhikānaṃ mahādānaṃ datvā cha bhātaro bhaginiṃ ekaṃ dāsaṃ ekaṃ dāsiṃ ekaṃ sahāyakañca ādāya mahābhinikkhamanaṃ <a name="P4.0306"></a> nikkhamitvā himavantaṃ pāvisi. Te tattha ekaṃ padumasaraṃ nissāya ramaṇīye bhūmibhāge assamaṃ katvā pabbajitvā vanamūlaphalāhārehi yāpayiṃsu. Te araññaṃ gacchantā ekatova gantvā yattha eko phalaṃ vā pattaṃ vā passati, tattha itarepi pakkositvā diṭṭhasutādīni <a name="V4.0273"></a> kathentā uccinanti, gāmassa kammantaṭṭhānaṃ viya hoti. Atha ācariyo mahākañcanatāpaso cintesi ‘‘amhākaṃ asītikoṭidhanaṃ chaḍḍetvā pabbajitānaṃ evaṃ loluppacāravasena phalāphalatthāya vicaraṇaṃ nāma appatirūpaṃ, ito paṭṭhāya ahameva phalāphalaṃ āharissāmī’’ti. So assamaṃ patvā sabbepi te sāyanhasamaye sannipātetvā tamatthaṃ ārocetvā ‘‘tumhe idheva samaṇadhammaṃ karontā acchatha, ahaṃ phalāphalaṃ āharissāmī’’ti āha. Atha naṃ upakañcanādayo ‘‘mayaṃ ācariya, tumhe nissāya pabbajitā, tumhe idheva samaṇadhammaṃ karotha, bhaginīpi no idheva hotu, dāsīpi tassā santike acchatu, mayaṃ aṭṭha janā vārena phalāphalaṃ āharissāma, tumhe pana tayo vāramuttāva hothā’’ti vatvā paṭiññaṃ gaṇhiṃsu.</p>
<p class="bodytext">Tato paṭṭhāya aṭṭhasupi janesu ekeko vāreneva phalāphalaṃ āharati. Sesā attano attano paṇṇasālāyameva honti, akāraṇena ekato bhavituṃ na labhanti. Vārappatto phalāphalaṃ āharitvā eko māḷako atthi, tattha pāsāṇaphalake ekādasa koṭṭhāse katvā ghaṇḍisaññaṃ katvā attano koṭṭhāsaṃ ādāya vasanaṭṭhānaṃ pavisati. Sesā ghaṇḍisaññāya nikkhamitvā loluppaṃ akatvā <a name="M4.0306"></a> gāravaparihārena gantvā attano pāpuṇanakoṭṭhāsaṃ ādāya vasanaṭṭhānaṃ gantvā paribhuñjitvā samaṇadhammaṃ karonti. Te aparabhāge bhisāni āharitvā khādantā tattatapā ghoratapā paramājitindriyā kasiṇaparikammaṃ karontā vihariṃsu. Atha tesaṃ sīlatejena sakkassa bhavanaṃ kampi. Sakkopi āvajjento taṃ kāraṇaṃ ñatvā ‘‘kāmādhimuttā nu kho ime isayo<a name="P4.0307"></a>, no’’ti āsaṅkaṃ karotiyeva. So ‘‘ime tāva isayo pariggaṇhissāmī’’ti cintetvā attano ānubhāvena mahāsattassa koṭṭhāsaṃ tayo divase antaradhāpesi. So paṭhamadivase koṭṭhāsaṃ adisvā ‘‘mama koṭṭhāsaṃ pamuṭṭho bhavissatī’’ti cintesi, dutiyadivase ‘‘mama dosena bhavitabbaṃ, paṇāmanavasena mama koṭṭhāsaṃ na ṭhapesi maññe’’ti cintesi, tatiyadivase ‘‘kena nu kho kāraṇena mayhaṃ koṭṭhāsaṃ na ṭhapenti, sace me doso atthi, khamāpessāmī’’ti sāyanhasamaye ghaṇḍisaññaṃ adāsi.</p>
<p class="bodytext">Sabbe sannipatitvā ‘‘kena ghaṇḍisaññā dinnā’’ti āhaṃsu. ‘‘Mayā tātā’’ti. ‘‘Kiṃkāraṇā ācariyā’’ti? ‘‘Tātā tatiyadivase kena phalāphalaṃ ābhata’’nti? Tesu eko uṭṭhāya ‘‘mayā ācariyā’’ti vanditvā aṭṭhāsi. Koṭṭhāse karontena te mayhaṃ koṭṭhāso katoti. ‘‘Āma, ācariya, jeṭṭhakakoṭṭhāso me kato’’ti. ‘‘Hiyyo kenābhata’’nti? ‘‘Mayā’’ti aparo uṭṭhāya vanditvā aṭṭhāsi. Koṭṭhāsaṃ karonto maṃ anussarīti. ‘‘Tumhākaṃ me jeṭṭhakakoṭṭhāso ṭhapito’’ti. ‘‘Ajja kenābhata’’nti. ‘‘Mayā’’ti aparo uṭṭhāya vanditvā aṭṭhāsi. Koṭṭhāsaṃ karonto maṃ anussarīti. ‘‘Tumhākaṃ me <a name="V4.0274"></a> jeṭṭhakakoṭṭhāso kato’’ti. ‘‘Tātā, ajja mayhaṃ koṭṭhāsaṃ alabhantassa tatiyo divaso, paṭhamadivase koṭṭhāsaṃ adisvā ‘koṭṭhāsaṃ karonto maṃ pamuṭṭho bhavissatī’ti cintesiṃ, dutiyadivase ‘‘mama koci doso bhavissatī’’ti cintesiṃ, ajja pana ‘‘sace me doso atthi, khamāpessāmī’’ti cintetvā ghaṇḍisaññāya tumhe sannipātesiṃ. Ete bhisakoṭṭhāse tumhe ‘‘karimhā’’ti vadatha, ahaṃ na labhāmi, etesaṃ thenetvā khādakaṃ ñātuṃ vaṭṭati, kāme pahāya pabbajitānaṃ bhisamattaṃ <a name="M4.0307"></a> thenanaṃ nāma appatirūpanti. Te tassa kathaṃ sutvā ‘‘aho sāhasikakamma’’nti <a name="P4.0308"></a> sabbeva ubbegappattā ahesuṃ.</p>
<p class="bodytext">Tasmiṃ assamapade vanajeṭṭhakarukkhe nibbattadevatāpi otaritvā āgantvā tesaṃyeva santike nisīdi. Āneñjakaraṇaṃ kāriyamāno dukkhaṃ adhivāsetuṃ asakkonto āḷānaṃ bhinditvā palāyitvā araññaṃ paviṭṭho eko vāraṇo kālena kālaṃ isigaṇaṃ vandati, sopi āgantvā ekamantaṃ aṭṭhāsi. Sappakīḷāpanako eko vānaro ahituṇḍikassa hatthato muccitvā palāyitvā araññaṃ pavisitvā tattheva assame vasati. Sopi taṃ divasaṃ isigaṇaṃ vanditvā ekamantaṃ nisīdi. Sakko ‘‘isigaṇaṃ pariggaṇhissāmī’’ti tesaṃ santike adissamānakāyo aṭṭhāsi. Tasmiṃ khaṇeva bodhisattassa kaniṭṭho upakañcanatāpaso uṭṭhāyāsanā bodhisattaṃ vanditvā sesānaṃ apacitiṃ dassetvā ‘‘ācariya, ahaṃ aññe apaṭṭhapetvā attānaññeva sodhetuṃ labhāmī’’ti pucchi. ‘‘Āma, labhasī’’ti. So isigaṇamajjhe ṭhatvā ‘‘sace te mayā bhisāni khāditāni, evarūpo nāma hotū’’ti sapathaṃ karonto paṭhamaṃ gāthamāha –</p>
<p class="hangnum"><a name="para78"></a><span class="paranum">78</span>.</p>
<p class="gatha1"> ‘‘Assaṃ gavaṃ rajataṃ jātarūpaṃ, bhariyañca so idha labhataṃ manāpaṃ;</p>
<p class="gathalast">Puttehi dārehi samaṅgi hotu, bhisāni te brāhmaṇa yo ahāsī’’ti.</p>
<p class="bodytext">Tattha <span class="bld">‘‘assaṃ gava’’</span>nti idaṃ ‘‘so ‘yattakāni piyavatthūni honti, tehi vippayoge tattakāni sokadukkhāni uppajjantī’ti vatthukāme garahanto abhāsī’’ti veditabbaṃ.</p>
<p class="bodytext">Taṃ sutvā isigaṇo ‘‘mārisa, mā evaṃ kathetha, atibhāriyo te sapatho’’ti kaṇṇe pidahi. Bodhisattopi naṃ ‘‘tāta, atibhāriyo te sapatho, na tvaṃ khādasi, tava pattāsane nisīdā’’ti <a name="V4.0275"></a> āha. Tasmiṃ paṭhamaṃ sapathaṃ katvā nisinne dutiyopi bhātā sahasā uṭṭhāya mahāsattaṃ vanditvā sapathena attānaṃ sodhento dutiyaṃ gāthamāha –</p>
<p class="hangnum"><a name="para79"></a><span class="paranum">79</span>.</p>
<p class="gatha1"> ‘‘Mālañca <a name="P4.0309"></a><a name="M4.0308"></a> so kāsikacandanañca, dhāretu puttassa bahū bhavantu;</p>
<p class="gathalast">Kāmesu tibbaṃ kurutaṃ apekkhaṃ, bhisāni te brāhmaṇa yo ahāsī’’ti.</p>
<p class="bodytext">Tattha <span class="bld">tibba</span>nti vatthukāmakilesakāmesu bahalaṃ apekkhaṃ karotūti. Idaṃ so ‘‘yassetesu tibbā apekkhā honti, so tehi vippayoge mahantaṃ dukkhaṃ pāpuṇātī’’ti dukkhapaṭikkhepavaseneva āha.</p>
<p class="bodytext">Tasmiṃ nisinne sesāpi attano attano ajjhāsayānurūpena taṃ taṃ gāthaṃ abhāsiṃsu –</p>
<p class="hangnum"><a name="para80"></a><span class="paranum">80</span>.</p>
<p class="gatha1"> ‘‘Pahūtadhañño kasimā yasassī, putte gihī dhanimā sabbakāme;</p>
<p class="gathalast">Vayaṃ apassaṃ gharamāvasātu, bhisāni te brāhmaṇa yo ahāsi.</p>
<p class="hangnum"><a name="para81"></a><span class="paranum">81</span>.</p>
<p class="gatha1"> ‘‘So khattiyo hotu pasayhakārī, rājābhirājā balavā yasassī;</p>
<p class="gathalast">Sa cāturantaṃ mahimāvasātu, bhisāni te brāhmaṇa yo ahāsi.</p>
<p class="hangnum"><a name="para82"></a><span class="paranum">82</span>.</p>
<p class="gatha1"> ‘‘So brāhmaṇo hotu avītarāgo, muhuttanakkhattapathesu yutto;</p>
<p class="gathalast">Pūjetu naṃ raṭṭhapatī yasassī, bhisāni te brāhmaṇa yo ahāsi.</p>
<p class="hangnum"><a name="para83"></a><span class="paranum">83</span>.</p>
<p class="gatha1"> ‘‘Ajjhāyakaṃ sabbasamantavedaṃ, tapassinaṃ maññatu sabbaloko;</p>
<p class="gathalast">Pūjentu naṃ jānapadā samecca, bhisāni te brāhmaṇa yo ahāsi.</p>
<p class="hangnum"><a name="para84"></a><span class="paranum">84</span>.</p>
<p class="gatha1"> ‘‘Catussadaṃ gāmavaraṃ samiddhaṃ, dinnañhi so bhuñjatu vāsavena;</p>
<p class="gathalast">Avītarāgo maraṇaṃ upetu, bhisāni te brāhmaṇa yo ahāsi.</p>
<p class="hangnum"><a name="para85"></a><span class="paranum">85</span>.</p>
<p class="gatha1"> ‘‘So <a name="P4.0310"></a><a name="M4.0309"></a> gāmaṇī hotu sahāyamajjhe, naccehi gītehi pamodamāno;</p>
<p class="gathalast">So rājato byasana mālattha kiñci, bhisāni te brāhmaṇa yo ahāsi.</p>
<p class="hangnum"><a name="para86"></a><span class="paranum">86</span>.</p>
<p class="gatha1"> ‘‘Yaṃ <a name="V4.0276"></a> ekarājā pathaviṃ vijetvā, itthīsahassāna ṭhapetu aggaṃ;</p>
<p class="gathalast">Sīmantinīnaṃ pavarā bhavātu, bhisāni te brāhmaṇa yā ahāsi.</p>
<p class="hangnum"><a name="para87"></a><span class="paranum">87</span>.</p>
<p class="gatha1"> ‘‘Isīnañhi sā sabbasamāgatānaṃ, bhuñjeyya sāduṃ avikampamānā;</p>
<p class="gathalast">Carātu lābhena vikatthamānā, bhisāni te brāhmaṇa yā ahāsi.</p>
<p class="hangnum"><a name="para88"></a><span class="paranum">88</span>.</p>
<p class="gatha1"> ‘‘Āvāsiko hotu mahāvihāre, navakammiko hotu gajaṅgalāyaṃ;</p>
<p class="gathalast">Ālokasandhiṃ divasaṃ karotu, bhisāni te brāhmaṇa yo ahāsi.</p>
<p class="hangnum"><a name="para89"></a><span class="paranum">89</span>.</p>
<p class="gatha1"> ‘‘So bajjhatū pāsasatehi chabbhi, rammā vanā niyyatu rājadhāniṃ;</p>
<p class="gathalast">Tuttehi so haññatu pācanehi, bhisāni te brāhmaṇa yo ahāsi.</p>
<p class="hangnum"><a name="para90"></a><span class="paranum">90</span>.</p>
<p class="gatha1"> ‘‘Alakkamālī tipukaṇṇaviddho, laṭṭhīhato sappamukhaṃ upetu;</p>
<p class="gathalast">Sakacchabandho visikhaṃ carātu, bhisāni te brāhmaṇa yo ahāsī’’ti.</p>
<p class="bodytext">Tattha tatiyena vuttagāthāya <span class="bld">kasimā</span>ti sampannakasikammo. <span class="bld">Putte gihī dhanimā sabbakāme</span>ti putte labhatu, gihī hotu, sattavidhena ratanadhanena dhanimā hotu, rūpādibhede sabbakāme labhatu. <span class="bld">Vayaṃ apassa</span>nti mahallakakāle pabbajjānurūpampi attano vayaṃ apassanto pañcakāmaguṇasamiddhaṃ <a name="M4.0310"></a> gharameva āvasatūti. Idaṃ so ‘‘pañcakāmaguṇagiddho kāmaguṇavippayogena mahāvināsaṃ pāpuṇātī’’ti dassetuṃ kathesi.</p>
<p class="bodytext">Catutthena vuttagāthāya <a name="P4.0311"></a> <span class="bld">rājābhirājā</span>ti rājūnaṃ antare abhirājāti. Idaṃ so ‘‘issarānaṃ nāma issariye parigalite mahantaṃ dukkhaṃ uppajjatī’’ti rajje dosaṃ dassento kathesi. Pañcamena vuttagāthāya <span class="bld">avītarāgo</span>ti purohitaṭṭhānataṇhāya sataṇhoti. Idaṃ so ‘‘purohitassa purohitaṭṭhāne parigalite mahantaṃ domanassaṃ uppajjatī’’ti dassetuṃ kathesi. Chaṭṭhena vuttagāthāya <span class="bld">tapassina</span>nti tapasīlasampannoti taṃ maññatu. Idaṃ so ‘‘lābhasakkārāpagamena mahantaṃ domanassaṃ uppajjatī’’ti lābhasakkāragarahavasena kathesi.</p>
<p class="bodytext">Sahāyatāpasena vuttagāthāya <span class="bld">catussada</span>nti ākiṇṇamanussatāya manussehi, pahūtadhaññatāya dhaññena, sulabhadārutāya dārūhi, sampannodakatāya udakenāti catūhi ussannaṃ, catussadasamannāgatanti <a name="V4.0277"></a> attho. <span class="bld">Vāsavenā</span>ti vāsavena dinnaṃ viya acalaṃ, vāsavato laddhavarānubhāvena ekaṃ rājānaṃ ārādhetvā tena dinnantipi attho. <span class="bld">Avītarāgo</span>ti kaddame sūkaro viya kāmapaṅke nimuggova hutvā. Iti sopi kāmānaṃ ādīnavaṃ kathento evamāha.</p>
<p class="bodytext">Dāsena vuttagāthāya <span class="bld">gāmaṇī</span>ti gāmajeṭṭhako. Ayampi kāme garahantoyeva evamāha. Kañcanadeviyā vuttagāthāya <span class="bld">ya</span>nti yaṃ itthinti attho. <span class="bld">Ekarājā</span>ti aggarājā. <span class="bld">Itthisahassāna</span>nti vacanamaṭṭhatāya vuttaṃ, soḷasannaṃ itthisahassānaṃ aggaṭṭhāne ṭhapetūti attho. <span class="bld">Sīmantinīna</span>nti sīmantadharānaṃ itthīnanti attho. Iti sā itthibhāve ṭhatvāpi duggandhagūtharāsiṃ viya kāme garahantīyeva evamāha. Dāsiyā vuttagāthāya <span class="bld">sabbasamāgatāna</span>nti sabbesaṃ sannipatitānaṃ majjhe nisīditvā avikampamānā anosakkamānā sādurasaṃ bhuñjatūti attho. Dāsīnaṃ kira sāmikassa santike nisīditvā bhuñjanaṃ nāma appiyaṃ. Iti sā attano appiyatāya evamāha. <span class="bld">Carātū</span>ti caratu. <span class="bld">Lābhena vikatthamānā</span>ti lābhahetu kuhanakammaṃ karontī lābhasakkāraṃ uppādentī caratūti attho. Iminā sā dāsibhāve ṭhitāpi kilesakāmavatthukāme garahati.</p>
<p class="bodytext">Devatāya <a name="M4.0311"></a> vuttagāthāya <span class="bld">āvāsiko</span>ti āvāsajagganako. <span class="bld">Gajaṅgalāya</span>nti evaṃnāmake nagare. Tattha kira dabbasambhārā sulabhā. <span class="bld">Ālokasandhiṃ divasa</span>nti ekadivaseneva vātapānaṃ karotu. So kira devaputto kassapabuddhakāle gajaṅgalanagaraṃ nissāya yojanike jiṇṇamahāvihāre āvāsikasaṅghatthero hutvā jiṇṇavihāre navakammaṃ karontoyeva mahādukkhaṃ anubhavi. Tasmā tadeva dukkhaṃ ārabbha evamāha. Hatthinā vuttagāthāya <span class="bld">pāsasatehī</span>ti bahūhi pāsehi. <span class="bld">Chabbhī</span>ti catūsu pādesu gīvāya kaṭibhāge cāti chasu ṭhānesu. <span class="bld">Tuttehī</span>ti dvikaṇḍakāhi dīghalaṭṭhīhi. <span class="bld">Pācanehī</span>ti dasapācanehi aṅkusehi vā. So kira attano anubhūtadukkhaññeva ārabbha evamāha.</p>
<p class="bodytext">Vānarena vuttagāthāya <span class="bld">alakkamālī</span>ti ahituṇḍikena kaṇṭhe parikkhipitvā ṭhapitāya alakkamālāya samannāgato. <span class="bld">Tipukaṇṇaviddho</span>ti tipupiḷandhanena piḷandhakaṇṇo. <span class="bld">Laṭṭhīhato</span>ti sappakīḷaṃ sikkhāpayamāno laṭṭhiyā hato hutvā. Esopi ahituṇḍikassa hatthe attano anubhūtadukkhameva sandhāya evamāha.</p>
<p class="bodytext">Evaṃ <a name="P4.0312"></a> tehi terasahi janehi sapathe kate mahāsatto cintesi ‘‘kadāci ime ‘ayaṃ anaṭṭhameva <a name="V4.0278"></a> naṭṭhanti kathetī’ti mayi āsaṅkaṃ kareyyuṃ, ahampi sapathaṃ karomī’’ti. Atha naṃ karonto cuddasamaṃ gāthamāha –</p>
<p class="hangnum"><a name="para91"></a><span class="paranum">91</span>.</p>
<p class="gatha1"> ‘‘Yo ve anaṭṭhaṃva naṭṭhanti cāha, kāmeva so labhataṃ bhuñjatañca;</p>
<p class="gathalast">Agāramajjhe maraṇaṃ upetu, yo vā bhonto saṅkati kañcidevā’’ti.</p>
<p class="bodytext">Tattha <span class="bld">bhonto</span>ti ālapanaṃ. Idaṃ vuttaṃ hoti – bhavanto yo anaṭṭhe koṭṭhāse ‘‘naṭṭhaṃ me’’ti vadati, yo vā tumhesu kañci āsaṅkati, so pañca kāmaguṇe labhatu ceva bhuñjatu ca, ramaṇīyameva pabbajjaṃ alabhitvā agāramajjheyeva maratūti.</p>
<p class="bodytext">Evaṃ <a name="M4.0312"></a> isīhi sapathe kate sakko bhāyitvā ‘‘ahaṃ ime vīmaṃsanto bhisāni antaradhāpesiṃ. Ime ca chaḍḍitakheḷapiṇḍaṃ viya kāme garahantā sapathaṃ karonti, kāme garahakāraṇaṃ te pucchissāmī’’ti cintetvā dissamānarūpo bodhisattaṃ vanditvā pucchanto anantaraṃ gāthamāha –</p>
<p class="hangnum"><a name="para92"></a><span class="paranum">92</span>.</p>
<p class="gatha1"> ‘‘Yadesamānā vicaranti loke, iṭṭhañca kantañca bahūnametaṃ;</p>
<p class="gathalast">Piyaṃ manuññaṃ cidha jīvaloke, kasmā isayo nappasaṃsanti kāme’’ti.</p>
<p class="bodytext">Tattha <span class="bld">yadesamānā</span>ti yaṃ vatthukāmaṃ kilesakāmañca kasigorakkhādīhi samavisamakammehi pariyesamānā sattā loke vicaranti, etaṃ bahūnaṃ devamanussānaṃ iṭṭhañca kantañca piyañca manuññañca, kasmā isayo nappasaṃsanti kāmeti attho. <span class="bld">‘‘Kāme’’</span>ti iminā taṃ vatthuṃ sarūpato dasseti.</p>
<p class="bodytext">Athassa pañhaṃ vissajjento mahāsatto dve gāthā abhāsi –</p>
<p class="hangnum"><a name="para93"></a><span class="paranum">93</span>.</p>
<p class="gatha1"> ‘‘Kāmesu ve haññare bajjhare ca, kāmesu dukkhañca bhayañca jātaṃ;</p>
<p class="gathalast">Kāmesu bhūtādhipatī pamattā, pāpāni kammāni karonti mohā.</p>
<p class="hangnum"><a name="para94"></a><span class="paranum">94</span>.</p>
<p class="gatha1"> ‘‘Te pāpadhammā pasavetva pāpaṃ, kāyassa bhedā nirayaṃ vajanti;</p>
<p class="gathalast">Ādīnavaṃ <a name="P4.0313"></a> kāmaguṇesu disvā, tasmā isayo nappasaṃsanti kāme’’ti.</p>
<p class="bodytext">Tattha <a name="V4.0279"></a> <span class="bld">kāmesū</span>ti kāmahetu, kāme nissāya kāyaduccaritādīni karontīti attho. <span class="bld">Haññare</span>ti daṇḍādīhi haññanti. <span class="bld">Bajjhare</span>ti rajjubandhanādīhi bajjhanti. <span class="bld">Dukkha</span>nti kāyikacetasikaṃ asātaṃ dukkhaṃ. <span class="bld">Bhaya</span>nti attānuvādādikaṃ sabbampi bhayaṃ. <span class="bld">Bhūtādhipatī</span>ti sakkaṃ ālapati. <span class="bld">Ādīnava</span>nti evarūpaṃ dosaṃ. So panesa ādīnavo dukkhakkhandhādīhi suttehi (ma. ni. 1.163-180) dīpetabbo.</p>
<p class="bodytext">Sakko <a name="M4.0313"></a> mahāsattassa kathaṃ sutvā saṃviggamānaso anantaraṃ gāthamāha –</p>
<p class="hangnum"><a name="para95"></a><span class="paranum">95</span>.</p>
<p class="gatha1"> ‘‘Vīmaṃsamāno isino bhisāni, tīre gahetvāna thale nidhesiṃ;</p>
<p class="gathalast">Suddhā apāpā isayo vasanti, etāni te brahmacārī bhisānī’’ti.</p>
<p class="bodytext">Tattha <span class="bld">vimaṃsamāno</span>ti bhante, ahaṃ ‘‘ime isayo kāmādhimuttā vā, no vā’’ti vīmaṃsanto. <span class="bld">Isino</span>ti tava mahesino santakāni bhisāni. <span class="bld">Tīre gahetvānā</span>ti tīre nikkhittāni gahetvā thale ekamante nidhesiṃ. <span class="bld">Suddhā</span>ti idāni mayā tumhākaṃ sapathakiriyāya ñātaṃ ‘‘ime isayo suddhā apāpā hutvā vasantī’’ti.</p>
<p class="bodytext">Taṃ sutvā bodhisatto gāthamāha –</p>
<p class="hangnum"><a name="para96"></a><span class="paranum">96</span>.</p>
<p class="gatha1"> ‘‘Na te naṭā no pana kīḷaneyyā, na bandhavā no pana te sahāyā;</p>
<p class="gathalast">Kismiṃ vupatthambha sahassanetta, isīhi tvaṃ kīḷasi devarājā’’ti.</p>
<p class="bodytext">Tattha <span class="bld">na te naṭā no</span>ti devarāja, mayaṃ tava naṭā vā kīḷitabbayuttakā vā keci na homa, nāpi tava ñātakā, na sahāyā, atha tvaṃ kiṃ vā upatthambhaṃ katvā kiṃ nissāya isīhi saddhiṃ kīḷasīti attho.</p>
<p class="bodytext">Atha naṃ sakko khamāpento vīsatimaṃ gāthamāha –</p>
<p class="hangnum"><a name="para97"></a><span class="paranum">97</span>.</p>
<p class="gatha1"> ‘‘Ācariyo mesi pitā ca mayhaṃ, esā patiṭṭhā khalitassa brahme;</p>
<p class="gathalast">Ekāparādhaṃ khama bhūripañña, na paṇḍitā kodhabalā bhavantī’’ti.</p>
<p class="bodytext">Tattha <a name="V4.0280"></a> <span class="bld">esā patiṭṭhā</span>ti esā tava pādacchāyā ajja mama khalitassa aparaddhassa patiṭṭhā hotu. <span class="bld">Kodhabalā</span>ti paṇḍitā nāma khantibalā bhavanti, na kodhabalāti.</p>
<p class="bodytext">Atha <a name="P4.0314"></a><a name="M4.0314"></a> mahāsatto sakkassa devarañño khamitvā sayaṃ isigaṇaṃ khamāpento itaraṃ gāthamāha –</p>
<p class="hangnum"><a name="para98"></a><span class="paranum">98</span>.</p>
<p class="gatha1"> ‘‘Suvāsitaṃ isinaṃ ekarattaṃ, yaṃ vāsavaṃ bhūtapatiddasāma;</p>
<p class="gathalast">Sabbeva bhonto sumanā bhavantu, yaṃ brāhmaṇo paccupādī bhisānī’’ti.</p>
<p class="bodytext">Tattha <span class="bld">suvāsitaṃ isinaṃ ekaratta</span>nti āyasmantānaṃ isīnaṃ ekarattampi imasmiṃ araññe vasitaṃ suvasitameva. Kiṃkāraṇā? Yaṃ vāsavaṃ bhūtapatiṃ addasāma, sace hi mayaṃ nagare avasimha, imaṃ na addasāma. <span class="bld">Bhonto</span>ti bhavanto sabbepi sumanā bhavantu, tussantu, sakkassa devarañño khamantu. Kiṃkāraṇā? <span class="bld">Yaṃ brāhmaṇo paccupādī bhisāni,</span> yasmā tumhākaṃ ācariyo bhisāni paṭilabhīti.</p>
<p class="bodytext">Sakko isigaṇaṃ vanditvā devalokameva gato. Isigaṇopi jhānābhiññāyo nibbattetvā brahmalokūpago ahosi.</p>
<p class="bodytext">Satthā imaṃ dhammadesanaṃ āharitvā ‘‘evaṃ bhikkhu porāṇakapaṇḍitā sapathaṃ katvā kilese pajahiṃsū’’ti vatvā saccāni pakāsesi, saccapariyosāne ukkaṇṭhitabhikkhu sotāpattiphale patiṭṭhahi. Jātakaṃ samodhānento puna satthā tisso gāthā abhāsi –</p>
<p class="hangnum"><a name="para99"></a><span class="paranum">99</span>.</p>
<p class="gatha1"> ‘‘Ahañca sāriputto ca, moggallāno ca kassapo;</p>
<p class="gathalast">Anuruddho puṇṇo ānando, tadāsuṃ satta bhātaro.</p>
<p class="hangnum"><a name="para100"></a><span class="paranum">100</span>.</p>
<p class="gatha1"> ‘‘Bhaginī uppalavaṇṇā ca, dāsī khujjuttarā tadā;</p>
<p class="gathalast">Citto gahapati dāso, yakkho sātāgiro tadā.</p>
<p class="hangnum"><a name="para101"></a><span class="paranum">101</span>.</p>
<p class="gatha1"> ‘‘Pālileyyo tadā nāgo, madhudo seṭṭhavānaro;</p>
<p class="gathalast">Kāḷudāyī tadā sakko, evaṃ dhāretha jātaka’’nti.</p>
<p class="centered">Bhisajātakavaṇṇanā pañcamā.</p>
<p class="hangnum"> </p>
<p class="bodytext"> [489] 6. Surucijātakavaṇṇanā</p>
<p class="bodytext"><span class="bld">Mahesī</span> <a name="V4.0281"></a><a name="M4.0315"></a> <span class="bld">surucino bhariyā</span>ti idaṃ satthā sāvatthiṃ upanissāya migāramātupāsāde viharanto visākhāya mahāupāsikāya laddhe aṭṭha vare ārabbha kathesi. Sā hi ekadivasaṃ jetavane dhammakathaṃ sutvā bhagavantaṃ saddhiṃ bhikkhusaṅghena svātanāya nimantetvā pakkāmi. Tassā pana rattiyā accayena cātuddīpiko mahāmegho pāvassi<a name="P4.0315"></a>. Bhagavā bhikkhū āmantetvā ‘‘yathā, bhikkhave, jetavane vassati, evaṃ catūsu dīpesu vassati, ovassāpetha, bhikkhave, kāyaṃ, ayaṃ pacchimako cātuddīpiko mahāmegho’’ti vatvā ovassāpitakāyehi bhikkhūhi saddhiṃ iddhibalena jetavane antarahito visākhāya koṭṭhake pāturahosi. Upāsikā ‘‘acchariyaṃ vata bho, abbhutaṃ vata bho, tathāgatassa mahiddhikatā mahānubhāvatā, yatra hi nāma jāṇukamattesupi oghesu vattamānesu kaṭimattesupi oghesu vattamānesu na hi nāma ekabhikkhussapi pādā vā cīvarāni vā allāni bhavissantī’’ti haṭṭhā udaggā buddhappamukhaṃ bhikkhusaṅghaṃ parivisitvā katabhattakiccaṃ bhagavantaṃ etadavoca ‘‘aṭṭhāhaṃ, bhante, bhagavantaṃ varāni yācāmī’’ti. ‘‘Atikkantavarā kho, visākhe, tathāgatā’’ti. ‘‘Yāni ca, bhante, kappiyāni yāni ca anavajjānī’’ti. ‘‘Vadehi visākhe’’ti. ‘‘Icchāmahaṃ, bhante, bhikkhusaṅghassa yāvajīvaṃ vassikasāṭikaṃ dātuṃ, āgantukabhattaṃ dātuṃ, gamikabhattaṃ dātuṃ, gilānabhattaṃ dātuṃ, gilānupaṭṭhākabhattaṃ dātuṃ, gilānabhesajjaṃ dātuṃ, dhuvayāguṃ dātuṃ, bhikkhunisaṅghassa yāvajīvaṃ udakasāṭikaṃ dātu’’nti.</p>
<p class="bodytext">Satthā ‘‘kaṃ pana tvaṃ, visākhe, atthavasaṃ sampassamānā tathāgataṃ aṭṭha varāni yācasī’’ti pucchitvā tāya varānisaṃse kathite ‘‘sādhu sādhu, visākhe, sādhu kho tvaṃ, visākhe, imaṃ ānisaṃsaṃ sampassamānā tathāgataṃ aṭṭha varāni yācasī’’ti vatvā ‘‘anujānāmi te, visākhe, aṭṭha varānī’’ti aṭṭha vare datvā anumodanaṃ katvā pakkāmi. Athekadivasaṃ satthari pubbārāme viharante bhikkhū dhammasabhāyaṃ kathaṃ samuṭṭhāpesuṃ ‘‘āvuso, visākhā mahāupāsikā mātugāmattabhāve ṭhatvāpi dasabalassa santike aṭṭha vare labhi, aho mahāguṇā’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya <a name="M4.0316"></a> nāmā’’ti vutte ‘‘na, bhikkhave, visākhā idāneva mama santikā vare labhati, pubbepesā labhiyevā’’ti vatvā atītaṃ āhari.</p>
<p class="bodytext">Atīte mithilāyaṃ suruci nāma rājā rajjaṃ kārento puttaṃ paṭilabhitvā tassa ‘‘surucikumāro’’tveva <a name="V4.0282"></a> nāmaṃ akāsi. So vayappatto ‘‘takkasilāyaṃ sippaṃ uggaṇhissāmī’’ti gantvā nagaradvāre sālāyaṃ nisīdi. Bārāṇasiraññopi putto brahmadattakumāro <a name="P4.0316"></a> nāma tatheva gantvā surucikumārassa nisinnaphalakeyeva nisīdi. Te aññamaññaṃ pucchitvā vissāsikā hutvā ekatova ācariyassa santikaṃ gantvā ācariyabhāgaṃ datvā sippaṃ paṭṭhapetvā na cirasseva niṭṭhitasippā ācariyaṃ āpucchitvā thokaṃ maggaṃ ekatova gantvā dvedhāpathe ṭhitā aññamaññaṃ āliṅgitvā mittadhammānurakkhaṇatthaṃ katikaṃ kariṃsu ‘‘sace mama putto jāyati, tava dhītā, tava putto, mama dhītā, tesaṃ āvāhavivāhaṃ karissāmā’’ti. Tesu rajjaṃ kārentesu surucimahārājassa putto jāyi, ‘‘surucikumāro’’tvevassa nāmaṃ kariṃsu. Brahmadattassa dhītā jāyi, ‘‘sumedhā’’tissā nāmaṃ kariṃsu.</p>
<p class="bodytext">Surucikumāro vayappatto takkasilāyaṃ gantvā sippaṃ uggaṇhitvā āgacchi. Atha naṃ pitā rajje abhisiñcitukāmo hutvā ‘‘sahāyassa kira me bārāṇasirañño dhītā atthi, tamevassa aggamahesiṃ karissāmī’’ti tassā atthāya bahuṃ paṇṇākāraṃ datvā amacce pesesi. Tesaṃ anāgatakāleyeva bārāṇasirājā deviṃ pucchi ‘‘bhadde, mātugāmassa nāma kiṃ atirekadukkha’’nti? ‘‘Sapattirosadukkhaṃ devā’’ti. ‘‘Tena hi, bhadde, amhākaṃ ekaṃ dhītaraṃ sumedhādeviṃ tamhā dukkhā mocetvā yo etaṃ ekikameva gaṇhissati, tassa dassāmā’’ti āha. So tehi amaccehi āgantvā tassā nāme gahite ‘‘tātā, kāmaṃ mayā pubbe mayhaṃ sahāyassa paṭiññā katā, imaṃ pana mayaṃ itthighaṭāya antare na khipitukāmā, yo etaṃ ekikameva gaṇhāti, tassa dātukāmamhā’’ti āha. Te rañño santikaṃ pahiṇiṃsu. Rājā pana ‘‘amhākaṃ rajjaṃ mahantaṃ, sattayojanikaṃ mithilanagaraṃ, tīṇi yojanasatāni raṭṭhaparicchedo, heṭṭhimantena soḷasa itthisahassāni laddhuṃ vaṭṭatī’’ti vatvā na rocesi.</p>
<p class="bodytext">Surucikumāro <a name="M4.0317"></a> pana sumedhāya rūpasampadaṃ sutvā savanasaṃsaggena <a name="P4.0317"></a> bajjhitvā ‘‘ahaṃ taṃ ekikameva gaṇhissāmi, na mayhaṃ itthighaṭāya attho, tameva ānentū’’ti mātāpitūnaṃ pesesi. Te tassa manaṃ abhinditvā bahuṃ dhanaṃ pesetvā mahantena parivārena taṃ ānetvā kumārassa aggamahesiṃ katvā ekatova abhisiñciṃsu. So surucimahārājā nāma hutvā dhammena rajjaṃ kārento tāya saddhiṃ piyasaṃvāsaṃ vasi. Sā pana dasa vassasahassāni tassa gehe vasantī neva puttaṃ, na dhītaraṃ labhi. Atha nāgarā sannipatitvā rājaṅgaṇe upakkositvā ‘‘kimeta’’nti vutte ‘‘rañño doso natthi, vaṃsānupālako pana vo putto na vijjati, tumhākaṃ ekāva devī, rājakule ca nāma heṭṭhimantena soḷasahi itthisahassehi bhavitabbaṃ, itthighaṭaṃ gaṇha, deva, addhā tāsu <a name="V4.0283"></a> puññavatī puttaṃ labhissatī’’ti vatvā ‘‘tātā, kiṃ kathetha, ‘ahaṃ aññaṃ na gaṇhissāmī’ti paṭiññaṃ datvā mayā esā ānītā, na sakkā musāvādaṃ kātuṃ, na mayhaṃ itthighaṭāya attho’’ti raññā paṭikkhittā pakkamiṃsu.</p>
<p class="bodytext">Sumedhā taṃ kathaṃ sutvā ‘‘rājā tāva saccavāditāya aññā itthiyo na ānesi, ahameva panassa ānessāmī’’ti rañño mātusamabhariyaṭṭhāne ṭhatvā attano ruciyāva khattiyakaññānaṃ sahassaṃ, amaccakaññānaṃ sahassaṃ, gahapatikaññānaṃ sahassaṃ, sabbasamayanāṭakitthīnaṃ sahassanti cattāri itthisahassāni ānesi. Tāpi dasa vassasahassāni rājakule vasitvā neva puttaṃ, na dhītaraṃ labhiṃsu. Etenevupāyena aparānipi tikkhattuṃ cattāri cattāri sahassāni ānesi. Tāpi neva puttaṃ, na dhītaraṃ labhiṃsu. Ettāvatā soḷasa itthisahassāni ahesuṃ. Cattālīsa vassasahassāni atikkamiṃsu, tāni tāya ekikāya vutthehi dasahi sahassehi saddhiṃ paññāsa vassasahassāni honti. Atha nāgarā sannipatitvā puna upakkositvā ‘‘kimeta’’nti vutte ‘‘deva, tumhākaṃ itthiyo <a name="P4.0318"></a> puttaṃ patthetuṃ āṇāpethā’’ti vadiṃsu. Rājā ‘‘sādhū’’ti sampaṭicchitvā ‘‘tumhe puttaṃ patthethā’’ti āha. Tā tato paṭṭhāya puttaṃ patthayamānā nānādevatā namassanti, nānāvatāni caranti, putto nuppajjateva. Atha rājā sumedhaṃ āha ‘‘bhadde, tvampi puttaṃ patthehī’’ti. Sā ‘‘sādhū’’ti pannarasauposathadivase aṭṭhaṅgasamannāgataṃ uposathaṃ samādāya sirigabbhe sīlāni āvajjamānā kappiyamañcake nisīdi<a name="M4.0318"></a>. Sesā ajavatagovatā hutvā puttaṃ alabhitvā uyyānaṃ agamaṃsu.</p>
<p class="bodytext">Sumedhāya sīlatejena sakkassa bhavanaṃ kampi. Tadā sakko āvajjento ‘‘sumedhā puttaṃ pattheti, puttamassā dassāmi, na kho pana sakkā yaṃ vā taṃ vā dātuṃ, anucchavikamassā puttaṃ upadhāressāmī’’ti upadhārento naḷakāradevaputtaṃ passi. So hi puññasampanno satto purimattabhāve bārāṇasiyaṃ vasanto vappakāle khettaṃ gacchanto ekaṃ paccekabuddhaṃ disvā dāsakammakare ‘‘vapathā’’ti pahiṇi. Sayaṃ nivattitvā paccekabuddhaṃ gehaṃ netvā bhojetvā puna gaṅgātīraṃ ānetvā puttena saddhiṃ ekato hutvā udumbarabhittipādaṃ naḷabhittikaṃ paṇṇasālaṃ katvā dvāraṃ yojetvā caṅkamaṃ katvā paccekabuddhaṃ tattheva temāsaṃ vasāpetvā vutthavassaṃ dve pitāputtā ticīvarena acchādetvā uyyojesuṃ. Eteneva niyāmena sattaṭṭha paccekabuddhe tāya paṇṇasālāya vasāpetvā ticīvarāni adaṃsu. ‘‘Dve pitāputtā naḷakārā hutvā gaṅgātīre veḷuṃ upadhārentā paccekabuddhaṃ disvā evamakaṃsū’’tipi vadantiyeva.</p>
<p class="bodytext">Te <a name="V4.0284"></a> kālaṃ katvā tāvatiṃsabhavane nibbattitvā chasu kāmāvacarasaggesu anulomapaṭilomena mahantaṃ devissariyaṃ anubhavantā vicaranti. Te tato cavitvā uparidevaloke nibbattitukāmā honti. Sakko tathā gatabhāvaṃ ñatvā tesu ekassa <a name="P4.0319"></a> vimānadvāraṃ gantvā taṃ āgantvā vanditvā ṭhitaṃ āha – ‘‘mārisa, tayā manussalokaṃ gantuṃ vaṭṭatī’’ti. ‘‘Mahārāja, manussaloko nāma jeguccho paṭikūlo, tattha ṭhitā dānādīni puññāni katvā devalokaṃ patthenti, tattha gantvā kiṃ karissāmī’’ti. ‘‘Mārisa, devaloke paribhuñjitabbasampattiṃ manussaloke paribhuñjissasi, pañcavīsatiyojanubbedhe navayojanaāyāme aṭṭhayojanavitthāre ratanapāsāde vasissasi, adhivāsehī’’ti. So adhivāsesi. Sakko tassa paṭiññaṃ gahetvā isivesena rājuyyānaṃ gantvā tāsaṃ itthīnaṃ upari ākāse caṅkamanto attānaṃ dassetvā ‘‘kassāhaṃ puttavaraṃ dammi, kā puttavaraṃ gaṇhissatī’’ti āha. ‘‘Bhante, mayhaṃ dehi, mayhaṃ dehī’’ti soḷasa itthisahassāni hatthe ukkhipiṃsu. Tato sakko <a name="M4.0319"></a> āha – ‘‘ahaṃ sīlavatīnaṃ puttaṃ dammi, tumhākaṃ kiṃ sīlaṃ, ko ācāro’’ti. Tā ukkhittahatthe samañchitvā ‘‘sace sīlavatiyā dātukāmo, sumedhāya santikaṃ gacchāhī’’ti vadiṃsu. So ākāseneva gantvā tassā vāsāgāre sīhapañjare aṭṭhāsi.</p>
<p class="bodytext">Athassā tā itthiyo ārocesuṃ ‘‘etha, devi, sakko devarājā ‘tumhākaṃ puttavaraṃ dassāmī’ti ākāsenāgantvā sīhapañjare ṭhito’’ti. Sā garuparihārenāgantvā sīhapañjaraṃ ugghāṭetvā ‘‘saccaṃ kira, bhante, tumhe sīlavatiyā puttavaraṃ dethā’’ti āha. ‘‘Āma devī’’ti. ‘‘Tena hi mayhaṃ dethā’’ti. ‘‘Kiṃ pana te sīlaṃ, kathehi, sace me ruccati, dassāmi te puttavara’’nti. Sā tassa vacanaṃ sutvā ‘‘tena hi suṇāhī’’ti vatvā attano sīlaguṇaṃ kathentī pannarasa gāthā abhāsi –</p>
<p class="hangnum"><a name="para102"></a><span class="paranum">102</span>.</p>
<p class="gatha1"> ‘‘Mahesī surucino bhariyā, ānītā paṭhamaṃ ahaṃ;</p>
<p class="gathalast">Dasa vassasahassāni, yaṃ maṃ surucimānayi.</p>
<p class="hangnum"><a name="para103"></a><span class="paranum">103</span>.</p>
<p class="gatha1"> ‘‘Sāhaṃ brāhmaṇa rājānaṃ, vedehaṃ mithilaggahaṃ;</p>
<p class="gatha2">Nābhijānāmi kāyena, vācāya uda cetasā;</p>
<p class="gathalast">Suruciṃ atimaññittha, āvi vā yadi vā raho.</p>
<p class="hangnum"><a name="para104"></a><span class="paranum">104</span>.</p>
<p class="gatha1"> ‘‘Etena <a name="V4.0285"></a><a name="P4.0320"></a> saccavajjena, putto uppajjataṃ ise;</p>
<p class="gathalast">Musā me bhaṇamānāya, muddhā phalatu sattadhā.</p>
<p class="hangnum"><a name="para105"></a><span class="paranum">105</span>.</p>
<p class="gatha1"> ‘‘Bhattu mama sassu mātā, pitā cāpi ca sassuro;</p>
<p class="gathalast">Te maṃ brahme vinetāro, yāva aṭṭhaṃsu jīvitaṃ.</p>
<p class="hangnum"><a name="para106"></a><span class="paranum">106</span>.</p>
<p class="gatha1"> ‘‘Sāhaṃ ahiṃsāratinī, kāmasā dhammacārinī;</p>
<p class="gathalast">Sakkaccaṃ te upaṭṭhāsiṃ, rattindivamatanditā.</p>
<p class="hangnum"><a name="para107"></a><span class="paranum">107</span>.</p>
<p class="gatha1"> ‘‘Etena saccavajjena, putto uppajjataṃ ise;</p>
<p class="gathalast">Musā me bhaṇamānāya, muddhā phalatu sattadhā.</p>
<p class="hangnum"><a name="para108"></a><span class="paranum">108</span>.</p>
<p class="gatha1"> ‘‘Soḷasitthisahassāni<a name="M4.0320"></a>, sahabhariyāni brāhmaṇa;</p>
<p class="gathalast">Tāsu issā vā kodho vā, nāhu mayhaṃ kudācanaṃ.</p>
<p class="hangnum"><a name="para109"></a><span class="paranum">109</span>.</p>
<p class="gatha1"> ‘‘Hitena tāsaṃ nandāmi, na ca me kāci appiyā;</p>
<p class="gathalast">Attānaṃvānukampāmi, sadā sabbā sapattiyo.</p>
<p class="hangnum"><a name="para110"></a><span class="paranum">110</span>.</p>
<p class="gatha1"> ‘‘Etena saccavajjena, putto uppajjataṃ ise;</p>
<p class="gathalast">Musā me bhaṇamānāya, muddhā phalatu sattadhā.</p>
<p class="hangnum"><a name="para111"></a><span class="paranum">111</span>.</p>
<p class="gatha1"> ‘‘Dāse kammakare pesse, ye caññe anujīvino;</p>
<p class="gathalast">Pesemi sahadhammena, sadā pamuditindriyā.</p>
<p class="hangnum"><a name="para112"></a><span class="paranum">112</span>.</p>
<p class="gatha1"> ‘‘Etena saccavajjena, putto uppajjataṃ ise;</p>
<p class="gathalast">Musā me bhaṇamānāya, muddhā phalatu sattadhā.</p>
<p class="hangnum"><a name="para113"></a><span class="paranum">113</span>.</p>
<p class="gatha1"> ‘‘Samaṇe brāhmaṇe cāpi, aññe cāpi vanibbake;</p>
<p class="gathalast">Tappemi annapānena, sadā payatapāṇinī.</p>
<p class="hangnum"><a name="para114"></a><span class="paranum">114</span>.</p>
<p class="gatha1"> ‘‘Etena <a name="V4.0286"></a> saccavajjena, putto uppajjataṃ ise;</p>
<p class="gathalast">Musā me bhaṇamānāya, muddhā phalatu sattadhā.</p>
<p class="hangnum"><a name="para115"></a><span class="paranum">115</span>.</p>
<p class="gatha1"> ‘‘Cātuddasiṃ pañcaddasiṃ, yā ca pakkhassa aṭṭhamī;</p>
<p class="gatha2">Pāṭihāriyapakkhañca, aṭṭhaṅgasusamāgataṃ;</p>
<p class="gathalast">Uposathaṃ upavasāmi, sadā sīlesu saṃvutā.</p>
<p class="hangnum"><a name="para116"></a><span class="paranum">116</span>.</p>
<p class="gatha1"> ‘‘Etena saccavajjena, putto uppajjataṃ ise;</p>
<p class="gathalast">Musā me bhaṇamānāya, muddhā phalatu sattadhā’’ti.</p>
<p class="bodytext">Tattha <span class="bld">mahesī</span>ti aggamahesī. <span class="bld">Surucino</span>ti surucirañño. <span class="bld">Paṭhama</span>nti soḷasannaṃ itthisahassānaṃ sabbapaṭhamaṃ. <span class="bld">Yaṃ ma</span>nti yasmiṃ kāle maṃ suruci ānayi, tato paṭṭhāya ahaṃ dasa vassasahassāni ekikāva imasmiṃ gehe vasiṃ. <span class="bld">Atimaññitthā</span>ti muhuttampi sammukhā vā parammukhā vā atimaññinti idaṃ atikkamitvā maññanaṃ na jānāmi na sarāmi. <span class="bld">Ise</span>ti taṃ ālapati.</p>
<p class="bodytext"><span class="bld">Te</span> <a name="M4.0321"></a> <span class="bld">ma</span>nti sasuro ca sassu cāti te ubhopi maṃ <span class="bld">vinetāro,</span> tehi vinītā amhi, te <a name="P4.0321"></a> me yāva jīviṃsu, tāva ovādamadaṃsu. <span class="bld">Ahiṃsāratinī</span>ti ahiṃsāsaṅkhātāya ratiyā samannāgatā. Mayā hi kunthakipillikopi na hiṃsitapubbo. <span class="bld">Kāmasā</span>ti ekanteneva. <span class="bld">Dhammacārinī</span>ti dasakusalakammapathesu pūremi. <span class="bld">Upaṭṭhāsi</span>nti pādaparikammādīni kiccāni karontī upaṭṭhahiṃ.</p>
<p class="bodytext"><span class="bld">Sahabhariyānī</span>ti mayā saha ekasāmikassa bhariyabhūtāni. <span class="bld">Nāhū</span>ti kilesaṃ nissāya issādhammo vā kodhadhammo vā mayhaṃ na bhūtapubbo. <span class="bld">Hitenā</span>ti yaṃ tāsaṃ hitaṃ, teneva nandāmi, ure vutthadhītaro viya tā disvā tussāmi. <span class="bld">Kācī</span>ti tāsu ekāpi mayhaṃ appiyā nāma natthi, sabbāpi piyakāyeva. <span class="bld">Anukampāmī</span>ti muducittena sabbā soḷasasahassāpi tā attānaṃ viya anukampāmi.</p>
<p class="bodytext"><span class="bld">Sahadhammenā</span>ti nayena kāraṇena yo yaṃ kātuṃ sakkoti, taṃ tasmiṃ kamme payojemīti attho. <span class="bld">Pamuditindriyā</span>ti pesentī ca niccaṃ pamuditindriyāva hutvā pesemi, ‘‘are duṭṭha dāsa idaṃ <a name="V4.0287"></a> nāma karohī’ti evaṃ kujjhitvā na me koci katthaci pesitapubbo. <span class="bld">Payatapāṇinī</span>ti dhotahatthā pasāritahatthāva hutvā. <span class="bld">Pāṭihāriyapakkhañcā</span>ti aṭṭhamīcātuddasīpannarasīnaṃ paccuggamanānuggamanavasena cattāro divasā. <span class="bld">Sadā</span>ti niccakālaṃ pañcasu sīlesu saṃvutā, tehi pihitagopitattabhāvāva homīti.</p>
<p class="bodytext">Evaṃ tassā gāthāya satenapi sahassenapi vaṇṇiyamānānaṃ guṇānaṃ pamāṇaṃ nāma natthi, tāya pannarasahi gāthāhi attano guṇānaṃ vaṇṇitakāleyeva sakko attano bahukaraṇīyatāya tassā kathaṃ avicchinditvā ‘‘pahūtā abbhutāyeva te guṇā’’ti taṃ pasaṃsanto gāthādvayamāha –</p>
<p class="hangnum"><a name="para117"></a><span class="paranum">117</span>.</p>
<p class="gatha1"> ‘‘Sabbeva te dhammaguṇā, rājaputti yasassini;</p>
<p class="gathalast">Saṃvijjanti tayi bhadde, ye tvaṃ kittesi attani.</p>
<p class="hangnum"><a name="para118"></a><span class="paranum">118</span>.</p>
<p class="gatha1"> ‘‘Khattiyo <a name="M4.0322"></a> jātisampanno, abhijāto yasassimā;</p>
<p class="gathalast">Dhammarājā videhānaṃ, putto uppajjate tavā’’ti.</p>
<p class="bodytext">Tattha <span class="bld">dhammaguṇā</span>ti sabhāvaguṇā bhūtaguṇā. <span class="bld">Saṃvijjantī</span>ti ye tayā vuttā, te sabbeva tayi upalabbhanti. <span class="bld">Abhijāto</span>ti atijāto suddhajāto. <span class="bld">Yasassimā</span>ti yasasampannena parivārasampannena samannāgato. <span class="bld">Uppajjate</span>ti evarūpo putto tava uppajjissati, mā cintayīti.</p>
<p class="bodytext">Sā tassa vacanaṃ sutvā somanassajātā taṃ pucchantī dve gāthā abhāsi –</p>
<p class="hangnum"><a name="para119"></a><span class="paranum">119</span>.</p>
<p class="gatha1"> ‘‘Dummī <a name="P4.0322"></a> rajojalladharo, aghe vehāyasaṃ ṭhito;</p>
<p class="gathalast">Manuññaṃ bhāsase vācaṃ, yaṃ mayhaṃ hadayaṅgamaṃ.</p>
<p class="hangnum"><a name="para120"></a><span class="paranum">120</span>.</p>
<p class="gatha1"> ‘‘Devatānusi saggamhā, isi vāsi mahiddhiko;</p>
<p class="gathalast">Ko vāsi tvaṃ anuppatto, attānaṃ me pavedayā’’ti.</p>
<p class="bodytext">Tattha <span class="bld">dummī</span>ti anañjitāmaṇḍito sakko āgacchanto ramaṇīyena tāpasavesena āgato, pabbajitavesena āgatattā pana sā evamāha. <span class="bld">Aghe</span>ti appaṭighe ṭhāne. <span class="bld">Yaṃ mayha</span>nti yaṃ etaṃ manuññaṃ <a name="V4.0288"></a> vācaṃ mayhaṃ bhāsasi, taṃ bhāsamāno tvaṃ devatānusi saggamhā idhāgato. <span class="bld">Isi vāsi mahiddhiko</span>ti yakkhādīsu ko vā tvaṃ asi idhānuppatto, attānaṃ me pavedaya, yathābhūtaṃ kathehīti vadati.</p>
<p class="bodytext">Sakko tassā kathento cha gāthā abhāsi –</p>
<p class="hangnum"><a name="para121"></a><span class="paranum">121</span>.</p>
<p class="gatha1"> ‘‘Yaṃ devasaṅghā vandanti, sudhammāyaṃ samāgatā;</p>
<p class="gathalast">Sohaṃ sakko sahassakkho, āgatosmi tavantike.</p>
<p class="hangnum"><a name="para122"></a><span class="paranum">122</span>.</p>
<p class="gatha1"> ‘‘Itthiyo jīvalokasmiṃ, yā hoti samacārinī;</p>
<p class="gathalast">Medhāvinī sīlavatī, sassudevā patibbatā.</p>
<p class="hangnum"><a name="para123"></a><span class="paranum">123</span>.</p>
<p class="gatha1"> ‘‘Tādisāya <a name="M4.0323"></a> sumedhāya, sucikammāya nāriyā;</p>
<p class="gathalast">Devā dassanamāyanti, mānusiyā amānusā.</p>
<p class="hangnum"><a name="para124"></a><span class="paranum">124</span>.</p>
<p class="gatha1"> ‘‘Tvañca bhadde suciṇṇena, pubbe sucaritena ca;</p>
<p class="gathalast">Idha rājakule jātā, sabbakāmasamiddhinī.</p>
<p class="hangnum"><a name="para125"></a><span class="paranum">125</span>.</p>
<p class="gatha1"> ‘‘Ayañca te rājaputti, ubhayattha kaṭaggaho;</p>
<p class="gathalast">Devalokūpapattī ca, kittī ca idha jīvite.</p>
<p class="hangnum"><a name="para126"></a><span class="paranum">126</span>.</p>
<p class="gatha1"> ‘‘Ciraṃ sumedhe sukhinī, dhammamattani pālaya;</p>
<p class="gathalast">Esāhaṃ tidivaṃ yāmi, piyaṃ me tava dassana’’nti.</p>
<p class="bodytext">Tattha <span class="bld">sahassakkho</span>ti atthasahassassa taṃmuhuttaṃ dassanavasena sahassakkho. <span class="bld">Itthiyo</span>ti itthī. <span class="bld">Samacārinī</span>ti tīhi dvārehi samacariyāya samannāgatā. <span class="bld">Tādisāyā</span>ti tathārūpāya. <span class="bld">Sumedhāyā</span>ti supaññāya. <span class="bld">Ubhayattha kaṭaggaho</span>ti ayaṃ tava imasmiñca attabhāve anāgate ca jayaggāho. Tesu anāgate devalokuppatti ca idha jīvite pavattamāne kitti cāti ayaṃ ubhayattha kaṭaggaho nāma. <span class="bld">Dhamma</span>nti evaṃ sabhāvaguṇaṃ ciraṃ attani pālaya. <span class="bld">Esāha</span>nti eso ahaṃ. <span class="bld">Piyaṃ me</span>ti mayhaṃ tava dassanaṃ piyaṃ.</p>
<p class="bodytext">Devaloke <a name="V4.0289"></a><a name="P4.0323"></a> pana me kiccakaraṇīyaṃ atthi, tasmā gacchāmi, tvaṃ appamattā hohīti tassā ovādaṃ datvā pakkāmi. Naḷakāradevaputto pana paccūsakāle cavitvā tassā kucchiyaṃ paṭisandhiṃ gaṇhi. Sā gabbhassa patiṭṭhitabhāvaṃ ñatvā rañño ārocesi, rājā gabbhassa parihāraṃ adāsi. Sā dasamāsaccayena puttaṃ vijāyi, ‘‘mahāpanādo’’tissa nāmaṃ kariṃsu. Ubhayaraṭṭhavāsino ‘‘sāmiputtassa no khīramūla’’nti ekekaṃ kahāpaṇaṃ rājaṅgaṇe khipiṃsu, mahādhanarāsi ahosi. Raññā paṭikkhittāpi ‘‘sāmiputtassa no vaḍḍhitakāle paribbayo bhavissatī’’ti aggahetvāva pakkamiṃsu. Kumāro pana mahāparivārena vaḍḍhitvā vayappatto soḷasavassakāleyeva sabbasippesu nipphattiṃ pāpuṇi. Rājā puttassa vayaṃ oloketvā <a name="M4.0324"></a> deviṃ āha – ‘‘bhadde, puttassa me rajjābhisekakālo, ramaṇīyamassa pāsādaṃ kāretvā abhisekaṃ karissāmī’’ti. Sā ‘‘sādhu devā’’ti sampaṭicchi. Rājā vatthuvijjācariye pakkosāpetvā ‘‘tātā, vaḍḍhakiṃ gahetvā amhākaṃ nivesanato avidūre puttassa me pāsādaṃ māpetha, rajjena naṃ abhisiñcissāmā’’ti āha. Te ‘‘sādhu, devā’’ti bhūmippadesaṃ vīmaṃsanti.</p>
<p class="bodytext">Tasmiṃ khaṇe sakkassa bhavanaṃ uṇhākāraṃ dassesi. So taṃ kāraṇaṃ ñatvā vissakammaṃ āmantetvā ‘‘gaccha, tāta, mahāpanādakumārassa āyāmena navayojanikaṃ, vitthārato aṭṭhayojanikaṃ, ubbedhena pañcavīsatiyojanikaṃ, ratanapāsādaṃ māpehī’’ti pesesi. So vaḍḍhakīvesena vaḍḍhakīnaṃ santikaṃ gantvā ‘‘tumhe pātarāsaṃ bhuñjitvā ethā’’ti te pesetvā daṇḍakena bhūmiṃ pahari, tāvadeva vuttappakāro sattabhūmiko pāsādo uṭṭhahi. Mahāpanādassa pāsādamaṅgalaṃ, chattamaṅgalaṃ, āvāhamaṅgalanti tīṇi maṅgalāni ekatova ahesuṃ. Maṅgalaṭṭhāne ubhayaraṭṭhavāsino sannipatitvā maṅgalacchaṇena satta vassāni vītināmesuṃ. Neva ne rājā uyyojesi, tesaṃ vatthālaṅkārakhādanīyabhojanīyādi <a name="P4.0324"></a> sabbaṃ rājakulasantakameva ahosi. Te sattasaṃvaccharaccayena upakkositvā surucimahārājena ‘‘kimeta’’nti puṭṭhā ‘‘mahārāja, amhākaṃ maṅgalaṃ bhuñjantānaṃ satta vassāni gatāni, kadā maṅgalassa osānaṃ bhavissatī’’ti āhaṃsu. Tato rājā ‘‘tātā, puttena me ettakaṃ kālaṃ na hasitapubbaṃ, yadā so hasissati, tadā gamissathā’’ti āha. Atha mahājano bheriṃ carāpetvā naṭe sannipātesi. Cha naṭasahassāni sannipatitvā satta koṭṭhāsā hutvā naccantā rājānaṃ hasāpetuṃ nāsakkhiṃsu. Tassa kira dīgharattaṃ dibbanāṭakānaṃ diṭṭhattā tesaṃ naccaṃ amanuññaṃ ahosi.</p>
<p class="bodytext">Tadā bhaṇḍukaṇḍo ca paṇḍukaṇḍo cāti dve nāṭakajeṭṭhakā ‘‘mayaṃ rājānaṃ hasāpessāmā’’ti rājaṅgaṇaṃ pavisiṃsu. Tesu bhaṇḍukaṇḍo tāva rājadvāre mahantaṃ atulaṃ nāma ambaṃ <a name="V4.0290"></a> māpetvā suttaguḷaṃ khipitvā tassa sākhāya laggāpetvā suttena atulambaṃ abhiruhi. Atulamboti kira <a name="M4.0325"></a> vessavaṇassa ambo. Atha tampi vessavaṇassa dāsā gahetvā aṅgapaccaṅgāni chinditvā pātesuṃ, sesanāṭakā tāni samodhānetvā udakena abhisiñciṃsu. So pupphapaṭaṃ nivāsetvā ca pārupitvā ca naccantova uṭṭhahi. Mahāpanādo tampi disvā neva hasi. Paṇḍukaṇḍo naṭo rājaṅgaṇe dārucitakaṃ kāretvā attano parisāya saddhiṃ aggiṃ pāvisi. Tasmiṃ nibbute citakaṃ udakena abhisiñciṃsu. So sapariso pupphapaṭaṃ nivāsetvā ca pārupitvā ca naccantova uṭṭhahi. Tampi disvā rājā neva hasi. Iti taṃ hasāpetuṃ asakkontā manussā upaddutā ahesuṃ.</p>
<p class="bodytext">Sakko taṃ kāraṇaṃ ñatvā ‘‘gaccha, tāta, mahāpanādaṃ hasāpetvā ehī’’ti devanaṭaṃ pesesi. So āgantvā rājaṅgaṇe ākāse ṭhatvā upaḍḍhaaṅgaṃ nāma <a name="P4.0325"></a> dassesi, ekova hattho, ekova pādo, ekaṃ akkhi, ekā dāṭhā naccati calati phandati, sesaṃ niccalamahosi. Taṃ disvā mahāpanādo thokaṃ hasitaṃ akāsi. Mahājano pana hasanto hasanto hāsaṃ sandhāretuṃ satiṃ paccupaṭṭhāpetuṃ asakkonto aṅgāni vissajjetvā rājaṅgaṇeyeva pati, tasmiṃ kāle maṅgalaṃ niṭṭhitaṃ. Sesamettha ‘‘panādo nāma so rājā, yassa yūpo suvaṇṇayo’’ti mahāpanādajātakena vaṇṇetabbaṃ. Rājā mahāpanādo dānādīni puññāni katvā āyupariyosāne devalokameva gato.</p>
<p class="bodytext">Satthā imaṃ dhammadesanaṃ āharitvā ‘‘evaṃ, bhikkhave, visākhā pubbepi mama santikā varaṃ labhiyevā’’ti vatvā jātakaṃ samodhānesi – ‘‘tadā mahāpanādo bhaddaji ahosi, sumedhādevī visākhā, vissakammo ānando, sakko pana ahameva ahosi’’nti.</p>
<p class="centered">Surucijātakavaṇṇanā chaṭṭhā.</p>
<p class="hangnum"> </p>
<p class="bodytext"> [490] 7. Pañcuposathajātakavaṇṇanā</p>
<p class="bodytext"><span class="bld">Appossukko dāni tuvaṃ kapotā</span>ti idaṃ satthā jetavane viharanto uposathike pañcasate upāsake ārabbha kathesi. Tadā hi satthā dhammasabhāyaṃ catuparisamajjhe alaṅkatabuddhāsane nisīditvā muducittena parisaṃ oloketvā ‘‘ajja upāsakānaṃ kathaṃ paṭicca desanā <a name="M4.0326"></a> samuṭṭhahissatī’’ti ñatvā upāsake āmantetvā ‘‘uposathikattha upāsakā’’ti pucchitvā ‘‘āma<a name="V4.0291"></a>, bhante’’ti vutte ‘‘sādhu vo kataṃ, uposatho nāmesa porāṇakapaṇḍitānaṃ vaṃso, porāṇakapaṇḍitā hi rāgādikilesaniggahatthaṃ uposathavāsaṃ vasiṃsū’’ti vatvā tehi yācito atītaṃ āhari.</p>
<p class="bodytext">Atīte magadharaṭṭhādīnaṃ tiṇṇaṃ raṭṭhānaṃ antare aṭavī ahosi. Bodhisatto magadharaṭṭhe brāhmaṇamahāsālakule nibbattitvā vayappatto kāme pahāya nikkhamitvā taṃ aṭaviṃ pavisitvā assamaṃ katvā isipabbajjaṃ pabbajitvā vāsaṃ kappesi. Tassa pana assamassa avidūre ekasmiṃ veḷugahane attano bhariyāya saddhiṃ kapotasakuṇo <a name="P4.0326"></a> vasati, ekasmiṃ vammike ahi, ekasmiṃ vanagumbe siṅgālo, ekasmiṃ vanagumbe accho. Te cattāropi kālena kālaṃ isiṃ upasaṅkamitvā dhammaṃ suṇanti.</p>
<p class="bodytext">Athekadivasaṃ kapoto bhariyāya saddhiṃ kulāvakā nikkhamitvā gocarāya pakkāmi. Tassa pacchato gacchantiṃ kapotiṃ eko seno gahetvā palāyi. Tassā viravasaddaṃ sutvā kapoto nivattitvā olokento taṃ tena hariyamānaṃ passi. Senopi naṃ viravantiṃyeva māretvā khādi. Kapoto tāya viyogena rāgapariḷāhena pariḍayhamāno cintesi ‘‘ayaṃ rāgo maṃ ativiya kilameti, na idāni imaṃ aniggahetvā gocarāya pakkamissāmī’’ti. So gocarapathaṃ pacchinditvā tāpasassa santikaṃ gantvā rāganiggahāya uposathaṃ samādiyitvā ekamantaṃ nipajji.</p>
<p class="bodytext">Sappopi ‘‘gocaraṃ pariyesissāmī’’ti vasanaṭṭhānā nikkhamitvā paccantagāme gāvīnaṃ vicaraṇaṭṭhāne gocaraṃ pariyesati. Tadā gāmabhojakassa sabbaseto maṅgalausabho gocaraṃ gahetvā ekasmiṃ vammikapāde jaṇṇunā patiṭṭhāya siṅgehi mattikaṃ gaṇhanto kīḷati, sappo gāvīnaṃ padasaddena bhīto taṃ vammikaṃ pavisituṃ pakkanto. Atha naṃ usabho pādena akkami. So taṃ kujjhitvā ḍaṃsi, usabho tattheva jīvitakkhayaṃ patto. Gāmavāsino ‘‘usabho kira mato’’ti sutvā sabbe ekato āgantvā roditvā kanditvā taṃ gandhamālādīhi pūjetvā āvāṭe nikhaṇitvā pakkamiṃsu. Sappo tesaṃ gatakāle nikkhamitvā ‘‘ahaṃ kodhaṃ nissāya imaṃ jīvitā voropetvā mahājanassa hadaye sokaṃ pavesesiṃ, na <a name="M4.0327"></a> dāni imaṃ kodhaṃ aniggahetvā gocarāya pakkamissāmī’’ti cintetvā nivattitvā taṃ assamaṃ gantvā kodhaniggahāya uposathaṃ samādiyitvā ekamantaṃ nipajji.</p>
<p class="bodytext">Siṅgālopi <a name="V4.0292"></a> gocaraṃ pariyesanto ekaṃ matahatthiṃ disvā ‘‘mahā me gocaro laddho’’ti tuṭṭho gantvā soṇḍāyaṃ ḍaṃsi, thambhe daṭṭhakālo viya ahosi. Tattha assādaṃ alabhitvā dante ḍaṃsi, pāsāṇe daṭṭhakālo viya ahosi. Kucchiyaṃ ḍaṃsi, kusule daṭṭhakālo viya ahosi. Naṅguṭṭhe ḍaṃsi, ayasalāke <a name="P4.0327"></a> daṭṭhakālo viya ahosi. Vaccamagge ḍaṃsi, ghatapūve daṭṭhakālo viya ahosi. So lobhavasena khādanto antokucchiyaṃ pāvisi, tattha chātakāle maṃsaṃ khādati, pipāsitakāle lohitaṃ pivati, nipajjanakāle antāni ca papphāsañca avattharitvā nipajji. So ‘‘idheva me annapānañca sayanañca nipphannaṃ, aññattha kiṃ karissāmī’’ti cintetvā tattheva abhirato bahi anikkhamitvā antokucchiyaṃyeva vasi. Aparabhāge vātātapena hatthikuṇape sukkhante karīsamaggo pihito, siṅgālo antokucchiyaṃ nipajjamāno appamaṃsalohito paṇḍusarīro hutvā nikkhamanamaggaṃ na passi. Athekadivasaṃ akālamegho vassi, karīsamaggo temiyamāno mudu hutvā vivaraṃ dassesi. Siṅgālo chiddaṃ disvā ‘‘aticiramhi kilanto, iminā chiddena palāyissāmī’’ti karīsamaggaṃ sīsena pahari. Tassa sambādhaṭṭhānena vegena nikkhantassa sinnasarīrassa sabbāni lomāni karīsamagge laggāni, tālakando viya nillomasarīro hutvā nikkhami. So ‘‘lobhaṃ nissāya mayā idaṃ dukkhaṃ anubhūtaṃ, na dāni imaṃ aniggahetvā gocaraṃ gaṇhissāmī’’ti cintetvā taṃ assamaṃ gantvā lobhaniggahatthāya uposathaṃ samādiyitvā ekamantaṃ nipajji.</p>
<p class="bodytext">Acchopi araññā nikkhamitvā atricchābhibhūto mallaraṭṭhe paccantagāmaṃ gato. Gāmavāsino ‘‘accho kira āgato’’ti dhanudaṇḍādihatthā nikkhamitvā tena paviṭṭhaṃ gumbaṃ parivāresuṃ. So mahājanena parivāritabhāvaṃ ñatvā nikkhamitvā palāyi, palāyantameva taṃ dhanūhi ceva daṇḍādīhi ca pothesuṃ. So bhinnena sīsena lohitena galantena attano vasanaṭṭhānaṃ <a name="M4.0328"></a> gantvā ‘‘idaṃ dukkhaṃ mama atricchālobhavasena uppannaṃ, na dāni imaṃ aniggahetvā gocaraṃ gaṇhissāmī’’ti cintetvā taṃ assamaṃ gantvā atricchāniggahāya uposathaṃ samādiyitvā <a name="P4.0328"></a> ekamantaṃ nipajji.</p>
<p class="bodytext">Tāpasopi attano jātiṃ nissāya mānavasiko hutvā jhānaṃ uppādetuṃ na sakkoti. Atheko paccekabuddho tassa mānanissitabhāvaṃ ñatvā ‘‘ayaṃ na lāmakasatto, buddhaṅkuro esa, imasmiṃyeva bhaddakappe sabbaññutaṃ pāpuṇissati, imassa mānaniggahaṃ katvā samāpattinibbattanākāraṃ karissāmī’’ti tasmiṃ paṇṇasālāya nisinneyeva uttarahimavantato āgantvā tassa pāsāṇaphalake nisīdi. So nikkhamitvā taṃ attano āsane nisinnaṃ disvā <a name="V4.0293"></a> mānanissitabhāvena anattamano hutvā taṃ upasaṅkamitvā accharaṃ paharitvā ‘‘nassa, vasala, kāḷakaṇṇi, muṇḍaka, samaṇaka, kimatthaṃ mama nisinnaphalake nisinnosī’’ti āha. Atha naṃ so ‘‘sappurisa, kasmā mānanissitosi, ahaṃ paṭividdhapaccekabodhiñāṇo, tvaṃ imasmiṃyeva bhaddakappe sabbaññubuddho bhavissasi, buddhaṅkurosi, pāramiyo pūretvā āgato aññaṃ ettakaṃ nāma kālaṃ atikkamitvā buddho bhavissasi, buddhattabhāve ṭhito siddhattho nāma bhavissasī’’ti nāmañca gottañca kulañca aggasāvakādayo ca sabbe ācikkhitvā ‘‘kimatthaṃ tvaṃ mānanissito hutvā pharuso hosi, nayidaṃ tava anucchavika’’nti ovādamadāsi. So tena evaṃ vuttopi neva naṃ vandi, na ca ‘‘kadāhaṃ buddho bhavissāmī’’tiādīni pucchi. Atha naṃ paccekabuddho ‘‘tava jātiyā mama guṇānaṃ mahantabhāvaṃ jāna, sace sakkosi, ahaṃ viya ākāse vicarāhī’’ti vatvā ākāse uppatitvā attano pādapaṃsuṃ tassa jaṭāmaṇḍale vikiranto uttarahimavantameva gato.</p>
<p class="bodytext">Tāpaso tassa gatakāle saṃvegappatto hutvā ‘‘ayaṃ samaṇo evaṃ garusarīro vātamukhe khittatūlapicu viya ākāse pakkhando, ahaṃ jātimānena evarūpassa paccekabuddhassa neva pāde vandiṃ, na ca ‘‘kadāhaṃ buddho bhavissāmī’ti pucchiṃ, jāti nāmesā kiṃ karissati, imasmiṃ loke sīlacaraṇameva mahantaṃ, ayaṃ kho pana <a name="P4.0329"></a> me māno vaḍḍhanto nirayaṃ upanessati, na idāni imaṃ mānaṃ aniggahetvā phalāphalatthāya gamissāmī’’ti paṇṇasālaṃ pavisitvā mānaniggahāya uposathaṃ samādāya kaṭṭhattharikāya <a name="M4.0329"></a> nisinno mahāñāṇo kulaputto mānaṃ niggahetvā kasiṇaṃ vaḍḍhetvā abhiññā ca samāpattiyo ca nibbattetvā nikkhamitvā caṅkamanakoṭiyaṃ pāsāṇaphalake nisīdi. Atha naṃ kapotādayo upasaṅkamitvā vanditvā ekamantaṃ nisīdiṃsu. Mahāsatto kapotaṃ pucchi ‘‘tvaṃ aññesu divasesu na imāya velāya āgacchasi, gocaraṃ pariyesasi, kiṃ nu kho ajja uposathiko jātosī’’ti? ‘‘Āma bhante’’ti. Atha naṃ ‘‘kena kāraṇenā’’ti pucchanto paṭhamaṃ gāthamāha –</p>
<p class="hangnum"><a name="para127"></a><span class="paranum">127</span>.</p>
<p class="gatha1"> ‘‘Appossukko dāni tuvaṃ kapota, vihaṅgama na tava bhojanattho;</p>
<p class="gathalast">Khudaṃ pipāsaṃ adhivāsayanto, kasmā bhavaṃposathiko kapotā’’ti.</p>
<p class="bodytext">Tattha <span class="bld">appossukko</span>ti nirālayo. <span class="bld">Na tava bhojanattho</span>ti kiṃ ajja tava bhojanena attho natthi.</p>
<p class="bodytext">Taṃ <a name="V4.0294"></a> sutvā kapoto dve gāthā abhāsi –</p>
<p class="hangnum"><a name="para128"></a><span class="paranum">128</span>.</p>
<p class="gatha1"> ‘‘Ahaṃ pure giddhigato kapotiyā, asmiṃ padesasmimubho ramāma;</p>
<p class="gathalast">Athaggahī sākuṇiko kapotiṃ, akāmako tāya vinā ahosiṃ.</p>
<p class="hangnum"><a name="para129"></a><span class="paranum">129</span>.</p>
<p class="gatha1"> ‘‘Nānābhavā vippayogena tassā, manomayaṃ vedana vedayāmi;</p>
<p class="gathalast">Tasmā ahaṃposathaṃ pālayāmi, rāgo mamaṃ mā punarāgamāsī’’ti.</p>
<p class="bodytext">Tattha <span class="bld">ramāmā</span>ti imasmiṃ bhūmibhāge kāmaratiyā ramāma. <span class="bld">Sākuṇiko</span>ti senasakuṇo.</p>
<p class="bodytext">Kapotena <a name="P4.0330"></a> attano uposathakamme vaṇṇite mahāsatto sappādīsu ekekaṃ pucchi. Tepi yathābhūtaṃ byākariṃsu –</p>
<p class="hangnum"><a name="para130"></a><span class="paranum">130</span>.</p>
<p class="gatha1"> ‘‘Anujjugāmī <a name="M4.0330"></a> uragā dujivha, dāṭhāvudho ghoravisosi sappa;</p>
<p class="gathalast">Khudaṃ pipāsaṃ adhivāsayanto, kasmā bhavaṃposathiko nu dīgha.</p>
<p class="hangnum"><a name="para131"></a><span class="paranum">131</span>.</p>
<p class="gatha1"> ‘‘Usabho ahū balavā gāmikassa, calakkakū vaṇṇabalūpapanno;</p>
<p class="gathalast">So maṃ akkami taṃ kupito aḍaṃsiṃ, dukkhābhituṇṇo maraṇaṃ upāgā.</p>
<p class="hangnum"><a name="para132"></a><span class="paranum">132</span>.</p>
<p class="gatha1"> ‘‘Tato janā nikkhamitvāna gāmā, kanditvā roditvā apakkamiṃsu;</p>
<p class="gathalast">Tasmā ahaṃposathaṃ pālayāmi, kodho mamaṃ mā punarāgamāsi.</p>
<p class="hangnum"><a name="para133"></a><span class="paranum">133</span>.</p>
<p class="gatha1"> ‘‘Matāna maṃsāni bahū susāne, manuññarūpaṃ tava bhojane taṃ;</p>
<p class="gathalast">Khudaṃ pipāsaṃ adhivāsayanto, kasmā bhavaṃposathiko siṅgāla.</p>
<p class="hangnum"><a name="para134"></a><span class="paranum">134</span>.</p>
<p class="gatha1"> ‘‘Pavisi kucchiṃ mahato gajassa, kuṇape rato hatthimaṃsesu giddho;</p>
<p class="gathalast">Uṇho ca vāto tikhiṇā ca rasmiyo, te sosayuṃ tassa karīsamaggaṃ.</p>
<p class="hangnum"><a name="para135"></a><span class="paranum">135</span>.</p>
<p class="gatha1"> ‘‘Kiso ca paṇḍū ca ahaṃ bhadante, na me ahū nikkhamanāya maggo;</p>
<p class="gathalast">Mahā ca megho sahasā pavassi, so temayī tassa karīsamaggaṃ.</p>
<p class="hangnum"><a name="para136"></a><span class="paranum">136</span>.</p>
<p class="gatha1"> ‘‘Tato <a name="V4.0295"></a> ahaṃ nikkhamisaṃ bhadante, cando yathā rāhumukhā pamutto;</p>
<p class="gathalast">Tasmā <a name="P4.0331"></a> ahaṃposathaṃ pālayāmi, lobho mamaṃ mā punarāgamāsi.</p>
<p class="hangnum"><a name="para137"></a><span class="paranum">137</span>.</p>
<p class="gatha1"> ‘‘Vammīkathūpasmiṃ <a name="M4.0331"></a> kipillikāni, nippothayanto tuvaṃ pure carāsi;</p>
<p class="gathalast">Khudaṃ pipāsaṃ adhivāsayanto, kasmā bhavaṃposathiko nu accha.</p>
<p class="hangnum"><a name="para138"></a><span class="paranum">138</span>.</p>
<p class="gatha1"> ‘‘Sakaṃ niketaṃ atihīḷayāno, atricchatā mallagāmaṃ agacchiṃ;</p>
<p class="gathalast">Tato janā nikkhamitvāna gāmā, kodaṇḍakena paripothayiṃsu maṃ.</p>
<p class="hangnum"><a name="para139"></a><span class="paranum">139</span>.</p>
<p class="gatha1"> ‘‘So bhinnasīso ruhiramakkhitaṅgo, paccāgamāsiṃ sakaṃ niketaṃ;</p>
<p class="gathalast">Tasmā ahaṃposathaṃ pālayāmi, atricchatā mā punarāgamāsī’’ti.</p>
<p class="bodytext">Tattha <span class="bld">anujjugāmī</span>tiādīhi taṃ ālapati. <span class="bld">Calakkakū</span>ti calamānakakudho. <span class="bld">Dukkhābhituṇṇo</span>ti so usabho dukkhena abhituṇṇo āturo hutvā. <span class="bld">Bahū</span>ti bahūni. <span class="bld">Pavisī</span>ti pāvisiṃ. <span class="bld">Rasmiyo</span>ti sūriyarasmiyo. <span class="bld">Nikkhamisa</span>nti nikkhamiṃ. <span class="bld">Kipillikānī</span>ti upacikāyo. <span class="bld">Nippothayanto</span>ti khādamāno. <span class="bld">Atihīḷayāno</span>ti atimaññanto nindanto garahanto. <span class="bld">Kodaṇḍakenā</span>ti dhanudaṇḍakehi ceva muggarehi ca.</p>
<p class="bodytext">Evaṃ te cattāropi attano uposathakammaṃ vaṇṇetvā uṭṭhāya mahāsattaṃ vanditvā ‘‘bhante, tumhe aññesu divasesu imāya velāya phalāphalatthāya gacchatha, ajja agantvā kasmā uposathikatthā’’ti pucchantā gāthamāhaṃsu –</p>
<p class="hangnum"><a name="para140"></a><span class="paranum">140</span>.</p>
<p class="gatha1"> ‘‘Yaṃ no apucchittha tuvaṃ bhadante, sabbeva byākarimha yathāpajānaṃ;</p>
<p class="gathalast">Mayampi pucchāma tuvaṃ bhadante, kasmā bhavaṃposathiko nu brahme’’ti.</p>
<p class="bodytext">Sopi <a name="P4.0332"></a><a name="M4.0332"></a> nesaṃ byākāsi –</p>
<p class="hangnum"><a name="para141"></a><span class="paranum">141</span>.</p>
<p class="gatha1"> ‘‘Anūpalitto mama assamamhi, paccekabuddho muhuttaṃ nisīdi;</p>
<p class="gathalast">So maṃ avedī gatimāgatiñca, nāmañca gottaṃ caraṇañca sabbaṃ.</p>
<p class="hangnum"><a name="para142"></a><span class="paranum">142</span>.</p>
<p class="gatha1"> ‘‘Evampahaṃ <a name="V4.0296"></a> na vandi tassa pāde, na cāpi naṃ mānagatena pucchiṃ;</p>
<p class="gathalast">Tasmā ahaṃposathaṃ pālayāmi, māno mamaṃ mā punarāgamāsī’’ti.</p>
<p class="bodytext">Tattha <span class="bld">yaṃ no</span>ti yaṃ atthaṃ tvaṃ amhe apucchi. <span class="bld">Yathāpajāna</span>nti attano pajānananiyāmena taṃ mayaṃ byākarimha. <span class="bld">Anūpalitto</span>ti sabbakilesehi alitto. <span class="bld">So maṃ avedī</span>ti so mama idāni gantabbaṭṭhānañca gataṭṭhānañca ‘‘anāgate tvaṃ evaṃnāmo buddho bhavissasi evaṃgotto, evarūpaṃ te sīlacaraṇaṃ bhavissatī’’ti evaṃ nāmañca gottañca caraṇañca sabbaṃ maṃ avedi jānāpesi, kathesīti attho. <span class="bld">Evampahaṃ na vandī</span>ti evaṃ kathentassapi tassa ahaṃ attano mānaṃ nissāya pāde na vandinti.</p>
<p class="bodytext">Evaṃ mahāsatto attano uposathakāraṇaṃ kathetvā te ovaditvā uyyojetvā paṇṇasālaṃ pāvisi, itarepi yathāṭṭhānāni agamaṃsu. Mahāsatto aparihīnajjhāno brahmalokaparāyaṇo ahosi, itare ca tassovāde ṭhatvā saggaparāyaṇā ahesuṃ.</p>
<p class="bodytext">Satthā imaṃ dhammadesanaṃ āharitvā ‘‘evaṃ upāsakā, uposatho nāmesa porāṇakapaṇḍitānaṃ vaṃso, upavasitabbo uposathavāso’’ti vatvā jātakaṃ samodhānesi – ‘‘tadā kapoto anuruddho ahosi, accho kassapo, siṅgālo moggallāno, sappo sāriputto, tāpaso pana ahameva ahosi’’nti.</p>
<p class="centered">Pañcuposathajātakavaṇṇanā sattamā.</p>
<p class="hangnum"> </p>
<p class="bodytext"> [491] 8. Mahāmorajātakavaṇṇanā</p>
<p class="bodytext"><span class="bld">Sace</span> <a name="M4.0333"></a> <span class="bld">hi tyāhaṃ dhanahetu gāhito</span>ti idaṃ satthā jetavane viharanto ekaṃ ukkaṇṭhitabhikkhuṃ ārabbha kathesi. Tañhi bhikkhuṃ satthā ‘‘saccaṃ kira tvaṃ <a name="P4.0333"></a> ukkaṇṭhitosī’’ti pucchitvā ‘‘saccaṃ, bhante’’ti vutte ‘‘bhikkhu ayaṃ nandīrāgo tādisaṃ kiṃ nāma nālolessati, na hi sineruubbāhanakavāto sāmante purāṇapaṇṇassa lajjati, pubbe satta vassasatāni antokilesasamudācāraṃ vāretvā viharante visuddhasattepesa ālolesiyevā’’ti vatvā atītaṃ āhari.</p>
<p class="bodytext">Atīte <a name="V4.0297"></a> bārāṇasiyaṃ brahmadatte rajjaṃ kārente bodhisatto paccantapadese morasakuṇiyā kucchimhi paṭisandhiṃ aggahesi. Gabbhe paripākagate mātā gocarabhūmiyaṃ aṇḍaṃ pātetvā pakkāmi. Aṇḍañca nāma mātu arogabhāve sati aññasmiṃ dīghajātikādiparipanthe ca avijjamāne na nassati. Tasmā taṃ aṇḍaṃ kaṇikāramakulaṃ viya suvaṇṇavaṇṇaṃ hutvā pariṇatakāle attano dhammatāya bhijji, suvaṇṇavaṇṇo moracchāpo nikkhami. Tassa dve akkhīni jiñjukāphalasadisāni, tuṇḍaṃ pavāḷavaṇṇaṃ, tisso rattarājiyo gīvaṃ parikkhipitvā piṭṭhimajjhena agamaṃsu. So vayappatto bhaṇḍasakaṭamattasarīro abhirūpo ahosi. Taṃ sabbe nīlamorā sannipatitvā rājānaṃ katvā parivārayiṃsu.</p>
<p class="bodytext">So ekadivasaṃ udakasoṇḍiyaṃ pānīyaṃ pivanto attano rūpasampattiṃ disvā cintesi ‘‘ahaṃ sabbamorehi atirekarūpasobho, sacāhaṃ imehi saddhiṃ manussapathe vasissāmi, paripantho me uppajjissati, himavantaṃ gantvā ekakova phāsukaṭṭhāne vasissāmī’’ti. So rattibhāge moresu paṭisallīnesu kañci ajānāpetvā uppatitvā himavantaṃ pavisitvā tisso pabbatarājiyo atikkamma catutthāya pabbatarājiyā ekasmiṃ araññe padumasañchanno jātassaro atthi, tassa avidūre ekaṃ pabbataṃ nissāya ṭhito mahānigrodharukkho atthi, tassa sākhāya nilīyi. Tassa pana pabbatassa vemajjhe manāpā guhā atthi. So tattha vasitukāmo hutvā tassā pamukhe pabbatatale nilīyi. Taṃ pana ṭhānaṃ neva heṭṭhābhāgena <a name="M4.0334"></a> abhiruhituṃ, na uparibhāgena otarituṃ sakkā, biḷāladīghajātikamanussabhayehi <a name="P4.0334"></a> vimuttaṃ. So ‘‘idaṃ me phāsukaṭṭhāna’’nti taṃ divasaṃ tattheva vasitvā punadivase pabbataguhāto uṭṭhāya pabbatamatthake puratthābhimukho nisinno udentaṃ sūriyamaṇḍalaṃ disvā attano divārakkhāvaraṇatthāya ‘‘udetayaṃ cakkhumā ekarājā’’ti parittaṃ katvā gocarabhūmiyaṃ otaritvā gocaraṃ gahetvā sāyaṃ āgantvā pabbatamatthake pacchābhimukho nisinno atthaṅgataṃ sūriyamaṇḍalaṃ disvā attano rattirakkhāvaraṇatthāya ‘‘apetayaṃ cakkhumā ekarājā’’ti parittaṃ katvā etenupāyena vasati.</p>
<p class="bodytext">Atha naṃ ekadivasaṃ eko luddaputto araññe vicaranto pabbatamatthake nisinnaṃ moraṃ disvā attano nivesanaṃ āgantvā maraṇāsannakāle puttaṃ āha – ‘‘tāta, catutthāya pabbatarājiyā araññe suvaṇṇavaṇṇo moro atthi, sace rājā pucchati, ācikkheyyāsī’’ti. Athekasmiṃ divase bārāṇasirañño khemā nāma aggamahesī paccūsakāle supinaṃ passi. Evarūpo supino ahosi – ‘‘suvaṇṇavaṇṇo moro dhammaṃ deseti, sā sādhukāraṃ datvā dhammaṃ suṇāti, moro dhammaṃ desetvā uṭṭhāya pakkāmi’’. Sā ‘‘morarājā gacchati, gaṇhatha <a name="V4.0298"></a> na’’nti vadantīyeva pabujjhi, pabujjhitvā ca pana supinabhāvaṃ ñatvā ‘‘supinoti vutte rājā na ādaraṃ karissati, ‘dohaḷo me’ti vutte karissatī’’ti cintetvā dohaḷinī viya hutvā nipajji. Atha naṃ rājā upasaṅkamitvā pucchi ‘‘bhadde, kiṃ te aphāsuka’’nti. ‘‘Dohaḷo me uppanno’’ti. ‘‘Kiṃ icchasi bhadde’’ti? ‘‘Suvaṇṇavaṇṇassa morassa dhammaṃ sotuṃ devā’’ti. ‘‘Bhadde, kuto evarūpaṃ moraṃ lacchāmī’’ti? ‘‘Deva, sace na labhāmi, jīvitaṃ me natthī’’ti. ‘‘Bhadde, mā cintayi, sace katthaci atthi, labhissasī’’ti rājā naṃ assāsetvā gantvā rājāsane nisinno amacce pucchi ‘‘ambho, devī suvaṇṇavaṇṇassa morassa dhammaṃ sotukāmā, morā <a name="P4.0335"></a> nāma suvaṇṇavaṇṇā hontī’’ti? ‘‘Brāhmaṇā jānissanti devā’’ti.</p>
<p class="bodytext">Rājā brāhmaṇe pakkosāpetvā pucchi. Brāhmaṇā evamāhaṃsu ‘‘mahārāja jalajesu macchakacchapakakkaṭakā, thalajesu migā haṃsā morā tittirā ete tiracchānagatā ca manussā ca suvaṇṇavaṇṇā hontīti amhākaṃ lakkhaṇamantesu āgata’’nti. Rājā attano vijite luddaputte sannipātetvā ‘‘suvaṇṇavaṇṇo moro vo diṭṭhapubbo’’ti pucchi. Sesā ‘‘na <a name="M4.0335"></a> diṭṭhapubbo’’ti āhaṃsu. Yassa pana pitarā ācikkhitaṃ, so āha – ‘‘mayāpi na diṭṭhapubbo, pitā pana me ‘asukaṭṭhāne nāma suvaṇṇavaṇṇo moro atthī’ti kathesī’’ti. Atha naṃ rājā ‘‘samma, mayhañca deviyā ca jīvitaṃ dinnaṃ bhavissati, gantvā taṃ bandhitvā ānehī’’ti bahuṃ dhanaṃ datvā uyyojesi. So puttadārassa dhanaṃ datvā tattha gantvā mahāsattaṃ disvā pāse oḍḍetvā ‘‘ajja bajjhissati, ajja bajjhissatī’’ti abajjhitvāva mato, devīpi patthanaṃ alabhantī matā. Rājā ‘‘taṃ moraṃ nissāya piyabhariyā me matā’’ti kujjhitvā kodhavasiko hutvā ‘‘himavante catutthāya pabbatarājiyā suvaṇṇavaṇṇo moro carati, tassa maṃsaṃ khāditvā ajarā amarā hontī’’ti suvaṇṇapaṭṭe likhāpetvā taṃ paṭṭaṃ sāramañjūsāyaṃ ṭhapetvā kālamakāsi.</p>
<p class="bodytext">Atha añño rājā ahosi. So suvaṇṇapaṭṭe akkharāni disvā ‘‘ajaro amaro bhavissāmī’’ti tassa gahaṇatthāya ekaṃ luddaputtaṃ pesesi. Sopi tattheva mato. Evaṃ cha rājaparivaṭṭā gatā, cha luddaputtā himavanteyeva matā. Sattamena pana raññā pesito sattamo luddo ‘‘ajja ajjevā’’ti satta saṃvaccharāni bajjhituṃ asakkonto cintesi ‘‘kiṃ nu kho imassa morarājassa pāde pāsassa asañcaraṇakāraṇa’’nti? Atha naṃ pariggaṇhanto sāyaṃpātaṃ parittaṃ karontaṃ disvā ‘‘imasmiṃ ṭhāne añño moro natthi, iminā brahmacārinā bhavitabbaṃ, brahmacariyānubhāvena <a name="P4.0336"></a> ceva parittānubhāvena cassa pādo pāse na bajjhatī’’ti nayato pariggahetvā <a name="V4.0299"></a> paccantajanapadaṃ gantvā ekaṃ moriṃ bandhitvā yathā sā accharāya pahaṭāya vassati, pāṇimhi pahaṭe naccati, evaṃ sikkhāpetvā ādāya gantvā bodhisattassa parittakaraṇato puretarameva pāsaṃ oḍḍetvā accharaṃ paharitvā moriṃ vassāpesi. Moro tassā saddaṃ suṇi, tāvadevassa satta vassasatāni sannisinnakileso phaṇaṃ karitvā daṇḍena pahaṭāsīviso viya uṭṭhahi. So kilesāturo hutvā parittaṃ kātuṃ asakkuṇitvāva vegena tassā santikaṃ gantvā pāse pādaṃ pavesentoyeva ākāsā otari. Satta vassasatāni asañcaraṇakapāso taṅkhaṇaññeva sañcaritvā pādaṃ bandhi.</p>
<p class="bodytext">Atha naṃ luddaputto yaṭṭhiagge olambantaṃ disvā cintesi ‘‘imaṃ morarājaṃ cha luddaputtā bandhituṃ nāsakkhiṃsu, ahampi satta vassāni nāsakkhiṃ, ajja <a name="M4.0336"></a> panesa imaṃ moriṃ nissāya kilesāturo hutvā parittaṃ kātuṃ asakkuṇitvā āgamma pāse baddho heṭṭhāsīsako olambati, evarūpo me sīlavā kilamito, evarūpaṃ rañño paṇṇākāratthāya netuṃ ayuttaṃ, kiṃ me raññā dinnena sakkārena, vissajjessāmi na’’nti. Puna cintesi ‘‘ayaṃ nāgabalo thāmasampanno mayi upasaṅkamante ‘esa maṃ māretuṃ āgacchatī’ti maraṇabhayatajjito phandamāno pādaṃ vā pakkhaṃ vā bhindeyya, anupagantvā pana paṭicchanne ṭhatvā khurappenassa pāsaṃ chindissāmi, tato sayameva yathāruciyā gamissatī’’ti. So paṭicchanne ṭhatvā dhanuṃ āropetvā khurappaṃ sannayhitvā ākaḍḍhi. Moropi ‘‘ayaṃ luddako maṃ kilesāturaṃ katvā baddhabhāvaṃ ñatvā nirāsaṅko āgacchissati, kahaṃ nu kho so’’ti cintetvā ito cito ca viloketvā dhanuṃ āropetvā ṭhitaṃ disvā ‘‘māretvā <a name="P4.0337"></a> maṃ ādāya gantukāmo bhavissatī’’ti maññamāno maraṇabhayatajjito hutvā jīvitaṃ yācanto paṭhamaṃ gāthamāha –</p>
<p class="hangnum"><a name="para143"></a><span class="paranum">143</span>.</p>
<p class="gatha1"> ‘‘Sace hi tyāhaṃ dhanahetu gāhito, mā maṃ vadhī jīvagāhaṃ gahetvā;</p>
<p class="gathalast">Rañño ca maṃ samma upantikaṃ nehi, maññe dhanaṃ lacchasinapparūpa’’nti.</p>
<p class="bodytext">Tattha <span class="bld">sace hi tyāha</span>nti sace hi te ahaṃ. <span class="bld">Upantikaṃ nehī</span>ti upasantikaṃ nehi. <span class="bld">Lacchasinapparūpa</span>nti lacchasi anappakarūpaṃ.</p>
<p class="bodytext">Taṃ sutvā luddaputto cintesi – ‘‘morarājā, ‘ayaṃ maṃ vijjhitukāmatāya khurappaṃ sannayhī’ti maññati, assāsessāmi na’’nti. So assāsento dutiyaṃ gāthamāha –</p>
<p class="hangnum"><a name="para144"></a><span class="paranum">144</span>.</p>
<p class="gatha1"> ‘‘Na <a name="V4.0300"></a> me ayaṃ tuyha vadhāya ajja, samāhito cāpadhure khurappo;</p>
<p class="gathalast">Pāsañca tyāhaṃ adhipātayissaṃ, yathāsukhaṃ gacchatu morarājā’’ti.</p>
<p class="bodytext">Tattha <span class="bld">adhipātayissa</span>nti chindayissaṃ.</p>
<p class="bodytext">Tato <a name="M4.0337"></a> morarājā dve gāthā abhāsi –</p>
<p class="hangnum"><a name="para145"></a><span class="paranum">145</span>.</p>
<p class="gatha1"> ‘‘Yaṃ satta vassāni mamānubandhi, rattindivaṃ khuppipāsaṃ sahanto;</p>
<p class="gathalast">Atha kissa maṃ pāsavasūpanītaṃ, pamuttave icchasi bandhanasmā.</p>
<p class="hangnum"><a name="para146"></a><span class="paranum">146</span>.</p>
<p class="gatha1"> ‘‘Pāṇātipātā virato nusajja, abhayaṃ nu te sabbabhūtesu dinnaṃ;</p>
<p class="gathalast">Yaṃ maṃ tuvaṃ pāsavasūpanītaṃ, pamuttave icchasi bandhanasmā’’ti.</p>
<p class="bodytext">Tattha <span class="bld">ya</span>nti yasmā maṃ ettakaṃ kālaṃ tvaṃ anubandhi, tasmā taṃ pucchāmi, atha kissa maṃ pāsavasaṃ upanītaṃ bandhanasmā pamocetuṃ icchasīti attho. <span class="bld">Virato nusajjā</span>ti virato nusi ajja. <span class="bld">Sabbabhūtesū</span>ti sabbasattānaṃ.</p>
<p class="bodytext">Ito <a name="P4.0338"></a> paraṃ –</p>
<p class="hangnum"><a name="para147"></a><span class="paranum">147</span>.</p>
<p class="gatha1"> ‘‘Pāṇātipātā viratassa brūhi, abhayañca yo sabbabhūtesu deti;</p>
<p class="gathalast">Pucchāmi taṃ morarājetamatthaṃ, ito cuto kiṃ labhate sukhaṃ so.</p>
<p class="hangnum"><a name="para148"></a><span class="paranum">148</span>.</p>
<p class="gatha1"> ‘‘Pāṇātipātā viratassa brūmi, abhayañca yo sabbabhūtesu deti;</p>
<p class="gathalast">Diṭṭheva dhamme labhate pasaṃsaṃ, saggañca so yāti sarīrabhedā.</p>
<p class="hangnum"><a name="para149"></a><span class="paranum">149</span>.</p>
<p class="gatha1"> ‘‘Na santi devā iti āhu eke, idheva jīvo vibhavaṃ upeti;</p>
<p class="gatha2">Tathā phalaṃ sukatadukkaṭānaṃ, dattupaññattañca vadanti dānaṃ;</p>
<p class="gathalast">Tesaṃ vaco arahataṃ saddahāno, tasmā ahaṃ sakuṇe bādhayāmī’’ti. –</p>
<p class="unindented">Imā uttānasambandhagāthā pāḷinayena veditabbā.</p>
<p class="bodytext">Tattha <a name="V4.0301"></a><a name="M4.0338"></a> <span class="bld">iti āhu eke</span>ti ekacce samaṇabrāhmaṇā evaṃ kathenti. <span class="bld">Tesaṃ vaco arahataṃ saddahāno</span>ti tassa kira kulūpakā ucchedavādino naggasamaṇakā. Te taṃ paccekabodhiñāṇassa upanissayasampannampi sattaṃ ucchedavādaṃ gaṇhāpesuṃ. So tehi saṃsaggena ‘‘kusalākusalaṃ natthī’’ti gahetvā sakuṇe māreti. Evaṃ mahāsāvajjā esā asappurisasevanā nāma. Teyeva ayaṃ ‘‘arahanto’’ti maññamāno evamāha.</p>
<p class="bodytext">Taṃ sutvā mahāsatto ‘‘tasseva paralokassa atthibhāvaṃ kathessāmī’’ti pāsayaṭṭhiyaṃ adhosiro olambamānova imaṃ gāthamāha –</p>
<p class="hangnum"><a name="para150"></a><span class="paranum">150</span>.</p>
<p class="gatha1"> ‘‘Cando ca suriyo ca ubho sudassanā, gacchanti obhāsayamantalikkhe;</p>
<p class="gathalast">Imassa lokassa parassa vā te, kathaṃ nu te āhu manussaloke’’ti.</p>
<p class="bodytext">Tattha <a name="P4.0339"></a> <span class="bld">imassā</span>ti kiṃ nu te imassa lokassa santi, udāhu paralokassāti. Bhummatthe vā etaṃ sāmivacanaṃ. <span class="bld">Kathaṃ nu te</span>ti etesu vimānesu candimasūriyadevaputte kathaṃ nu kathenti, kiṃ atthīti kathenti, udāhu natthīti, kiṃ vā devā, udāhu manussāti?</p>
<p class="bodytext">Luddaputto gāthamāha –</p>
<p class="hangnum"><a name="para151"></a><span class="paranum">151</span>.</p>
<p class="gatha1"> ‘‘Cando ca suriyo ca ubho sudassanā, gacchanti obhāsayamantalikkhe;</p>
<p class="gathalast">Parassa lokassa na te imassa, devāti te āhu manussaloke’’ti.</p>
<p class="bodytext">Atha naṃ mahāsatto āha –</p>
<p class="hangnum"><a name="para152"></a><span class="paranum">152</span>.</p>
<p class="gatha1"> ‘‘Ettheva te nīhatā hīnavādā, ahetukā ye na vadanti kammaṃ;</p>
<p class="gathalast">Tathā phalaṃ sukatadukkaṭānaṃ, dattupaññattaṃ ye ca vadanti dāna’’nti.</p>
<p class="bodytext">Tattha <a name="M4.0339"></a> <span class="bld">ettheva te nihatā hīnavādā</span>ti sace candimasūriyā devaloke ṭhitā, na manussaloke, sace ca te devā, na manussā, ettheva ettake byākaraṇe te tava kulūpakā hīnavādā nīhatā honti. <span class="bld">Ahetukā</span> ‘‘visuddhiyā vā saṃkilesassa vā hetubhūtaṃ kammaṃ natthī’’ti evaṃvādā. <span class="bld">Dattupaññatta</span>nti ye ca dānaṃ ‘‘bālakehi paññatta’’nti vadanti.</p>
<p class="bodytext">So <a name="V4.0302"></a> mahāsatte kathente sallakkhetvā gāthādvayamāha –</p>
<p class="hangnum"><a name="para153"></a><span class="paranum">153</span>.</p>
<p class="gatha1"> ‘‘Addhā hi saccaṃ vacanaṃ tavedaṃ, kathañhi dānaṃ aphalaṃ bhaveyya;</p>
<p class="gathalast">Tathā phalaṃ sukatadukkaṭānaṃ, dattupaññattañca kathaṃ bhaveyya.</p>
<p class="hangnum"><a name="para154"></a><span class="paranum">154</span>.</p>
<p class="gatha1"> ‘‘Kathaṃkaro kintikaro kimācaraṃ, kiṃ sevamāno kena tapoguṇena;</p>
<p class="gathalast">Akkhāhi me morarājetamatthaṃ, yathā ahaṃ no nirayaṃ pateyya’’nti.</p>
<p class="bodytext">Tattha <a name="P4.0340"></a> <span class="bld">dattupaññattañcā</span>ti dānañca dattupaññattaṃ nāma kathaṃ bhaveyyāti attho. <span class="bld">Kathaṃkaro</span>ti katarakammaṃ karonto. <span class="bld">Kintikaro</span>ti kena kāraṇena karonto ahaṃ nirayaṃ na gaccheyyaṃ. Itarāni tasseva vevacanāni.</p>
<p class="bodytext">Taṃ sutvā mahāsatto ‘‘sacāhaṃ imaṃ pañhaṃ na kathessāmi, manussaloko tuccho viya kato bhavissati, tathevassa dhammikānaṃ samaṇabrāhmaṇānaṃ atthibhāvaṃ kathessāmī’’ti cintetvā dve gāthā abhāsi –</p>
<p class="hangnum"><a name="para155"></a><span class="paranum">155</span>.</p>
<p class="gatha1"> ‘‘Ye keci atthi samaṇā pathabyā, kāsāyavatthā anagāriyā te;</p>
<p class="gathalast">Pātova piṇḍāya caranti kāle, vikālacariyā viratā hi santo.</p>
<p class="hangnum"><a name="para156"></a><span class="paranum">156</span>.</p>
<p class="gatha1"> ‘‘Te <a name="M4.0340"></a> tattha kālenupasaṅkamitvā, pucchāhi yaṃ te manaso piyaṃ siyā;</p>
<p class="gathalast">Te te pavakkhanti yathāpajānaṃ, imassa lokassa parassa cattha’’nti.</p>
<p class="bodytext">Tattha <span class="bld">santo</span>ti santapāpā paṇḍitā paccekabuddhā. <span class="bld">Yathāpajāna</span>nti te tuyhaṃ attano pajānananiyāmena vakkhanti, kaṅkhaṃ te chinditvā kathessanti. <span class="bld">Imassa lokassa parassa cattha</span>nti iminā nāma kammena manussaloke nibbattanti, iminā devaloke, iminā nirayādīsūti evaṃ imassa ca parassa ca lokassa atthaṃ ācikkhissanti, te pucchāti.</p>
<p class="bodytext">Evañca pana vatvā nirayabhayena tajjesi. So pana pūritapāramī paccekabodhisatto sūriyarasmisamphassaṃ oloketvā ṭhitaṃ pariṇatapadumaṃ viya paripākagatañāṇo vicarati. So tassa dhammakathaṃ suṇanto ṭhitapadeneva ṭhito saṅkhāre pariggaṇhitvā tilakkhaṇaṃ sammasanto paccekabodhiñāṇaṃ <a name="V4.0303"></a> paṭivijjhi. Tassa paṭivedho ca mahāsattassa pāsato mokkho ca ekakkhaṇeyeva ahosi. Paccekabuddho sabbakilese padāletvā bhavapariyante ṭhitova udānaṃ udānanto gāthamāha –</p>
<p class="hangnum"><a name="para157"></a><span class="paranum">157</span>.</p>
<p class="gatha1"> ‘‘Tacaṃva <a name="P4.0341"></a> jiṇṇaṃ urago purāṇaṃ, paṇḍūpalāsaṃ harito dumova;</p>
<p class="gathalast">Esappahīno mama luddabhāvo, jahāmahaṃ luddakabhāvamajjā’’ti.</p>
<p class="bodytext">Tassattho – yathā jiṇṇaṃ purāṇaṃ tacaṃ urago jahati, yathā ca harito sampajjamānanīlapatto dumo katthaci ṭhitaṃ paṇḍupalāsaṃ jahati, evaṃ ahampi ajja luddabhāvaṃ dāruṇabhāvaṃ jahitvā ṭhito, so dāni esa pahīno mama luddabhāvo, sādhu vata jahāmahaṃ luddakabhāvamajjāti. <span class="bld">Jahāmaha</span>nti pajahiṃ ahanti attho.</p>
<p class="bodytext">So imaṃ udānaṃ udānetvā ‘‘ahaṃ tāva sabbakilesabandhanehi mutto, nivesane pana me bandhitvā ṭhapitā bahū sakuṇā atthi, te kathaṃ mocessāmī’’ti cintetvā mahāsattaṃ pucchi – ‘‘morarāja, nivesane me bahū sakuṇā <a name="M4.0341"></a> baddhā atthi, te kathaṃ mocessāmī’’ti? Paccekabuddhatopi sabbaññubodhisattānaññeva upāyapariggahañāṇaṃ mahantataraṃ hoti, tena naṃ āha ‘‘yaṃ vo maggena kilese khaṇḍetvā paccekabodhiñāṇaṃ paṭividdhaṃ, taṃ ārabbha saccakiriyaṃ karotha, sakalajambudīpe bandhanagato satto nāma na bhavissatī’’ti. So bodhisattena dinnanayadvāre ṭhatvā saccakiriyaṃ karonto gāthamāha –</p>
<p class="hangnum"><a name="para158"></a><span class="paranum">158</span>.</p>
<p class="gatha1"> ‘‘Ye cāpi me sakuṇā atthi baddhā, satāninekāni nivesanasmiṃ;</p>
<p class="gathalast">Tesampahaṃ jīvitamajja dammi, mokkhañca te pattā sakaṃ niketa’’nti.</p>
<p class="bodytext">Tattha <span class="bld">mokkhañca te pattā</span>ti svāhaṃ mokkhaṃ patto paccekabodhiñāṇaṃ paṭivijjhitvā ṭhito, te satte jīvitadānena anukampāmi, etena saccena. <span class="bld">Sakaṃ niketa</span>nti sabbepi te sattā attano attano vasanaṭṭhānaṃ gacchantūti vadati.</p>
<p class="bodytext">Athassa <a name="P4.0342"></a> saccakiriyāsamakālameva sabbe bandhanā muccitvā tuṭṭhiravaṃ ravantā sakaṭṭhānameva agamiṃsu. Tasmiṃ khaṇe tesaṃ tesaṃ gehesu biḷāle ādiṃ katvā sakalajambudīpe bandhanagato satto nāma nāhosi. Paccekabuddho hatthaṃ ukkhipitvā sīsaṃ parāmasi. Tāvadeva gihiliṅgaṃ <a name="V4.0304"></a> antaradhāyi, pabbajitaliṅgaṃ pāturahosi. So saṭṭhivassikatthero viya ākappasampanno aṭṭhaparikkhāradharo hutvā ‘‘tvameva mama patiṭṭhā ahosī’’ti morarājassa añjaliṃ paggayha padakkhiṇaṃ katvā ākāse uppatitvā nandamūlakapabbhāraṃ agamāsi. Morarājāpi yaṭṭhiaggato uppatitvā gocaraṃ gahetvā attano vasanaṭṭhānaṃ gato. Idāni luddassa satta vassāni pāsahatthassa caritvāpi morarājānaṃ nissāya dukkhā muttabhāvaṃ pakāsento satthā osānagāthamāha –</p>
<p class="hangnum"><a name="para159"></a><span class="paranum">159</span>.</p>
<p class="gatha1"> ‘‘Luddo <a name="M4.0342"></a> carī pāsahattho araññe, bādhetu morādhipatiṃ yasassiṃ;</p>
<p class="gathalast">Bandhitvā morādhipatiṃ yasassiṃ, dukkhā sa pamucci yathāhaṃ pamutto’’ti.</p>
<p class="bodytext">Tattha <span class="bld">bādhetū</span>ti māretuṃ, ayameva vā pāṭho. <span class="bld">Bandhitvā</span>ti bandhitvā ṭhitassa dhammakathaṃ sutvā paṭiladdhasaṃvego hutvāti attho. <span class="bld">Yathāha</span>nti yathā ahaṃ sayambhuñāṇena mutto, evameva sopi muttoti.</p>
<p class="bodytext">Satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne ukkaṇṭhitabhikkhu arahattaṃ pāpuṇi. Tadā morarājā ahameva ahosinti.</p>
<p class="centered">Mahāmorajātakavaṇṇanā aṭṭhamā.</p>
<p class="hangnum"> </p>
<p class="bodytext"> [492] 9. Tacchasūkarajātakavaṇṇanā</p>
<p class="bodytext"><span class="bld">Yadesamānā vicarimhā</span>ti idaṃ satthā jetavane viharanto dve mahallakatthere ārabbha kathesi. Mahākosalo kira rañño bimbisārassa dhītaraṃ dento dhītu nhānīyamūlatthāya kāsigāmaṃ adāsi. Pasenadi rājā ajātasattunā <a name="P4.0343"></a> pitari mārite taṃ gāmaṃ acchindi. Tesu tassatthāya yujjhantesu paṭhamaṃ ajātasattussa jayo ahosi. Kosalarājā parājayappatto amacce pucchi ‘‘kena nu kho upāyena ajātasattuṃ gaṇheyyāmā’’ti. Mahārāja, bhikkhū nāma mantakusalā honti, carapurise pesetvā vihāre bhikkhūnaṃ kathaṃ pariggaṇhituṃ vaṭṭatīti. Rājā ‘‘sādhū’’ti paṭissuṇitvā ‘‘etha, tumhe vihāraṃ gantvā paṭicchannā hutvā bhadantānaṃ kathaṃ pariggaṇhathā’’ti carapurise payojesi. Jetavanepi bahū rājapurisā pabbajitā honti. Tesu dve mahallakattherā vihārapaccante <a name="V4.0305"></a> paṇṇasālāyaṃ vasanti, eko dhanuggahatissatthero nāma, eko mantidattatthero nāma. Te sabbarattiṃ supitvā paccūsakāle pabujjhiṃsu.</p>
<p class="bodytext">Tesu <a name="M4.0343"></a> dhanuggahatissatthero aggiṃ jāletvā āha ‘‘bhante, mantidattattherā’’ti. ‘‘Kiṃ bhante’’ti. ‘‘Niddāyatha tumhe’’ti. ‘‘Na niddāyāmi, kiṃ kātabba’’nti? ‘‘Bhante, lālako vatāyaṃ kosalarājā cāṭimattabhojanameva bhuñjituṃ jānātī’’ti. ‘‘Atha kiṃ bhante’’ti. ‘‘Attano kucchimhi pāṇakamattena ajātasattunā parājito rājā’’ti. ‘‘Kinti pana bhante kātuṃ vaṭṭatī’’ti? ‘‘Bhante, mantidattatthera yuddhaṃ nāma sakaṭabyūhacakkabyūhapadumabyūhavasena tividhaṃ. Tesu bhāgineyyaṃ ajātasattuṃ gaṇhantena sakaṭabyūhaṃ katvā gaṇhituṃ vaṭṭati, asukasmiṃ nāma pabbatakaṇṇe dvīsu passesu sūrapurise ṭhapetvā purato balaṃ dassetvā anto paviṭṭhabhāvaṃ ñatvā naditvā vaggitvā kumine paviṭṭhamacchaṃ viya antomuṭṭhiyaṃ katvāva naṃ gahetuṃ sakkā’’ti.</p>
<p class="bodytext">Payojitapurisā taṃ kathaṃ sutvā rañño ārocesuṃ. Rājā mahatiyā senāya gantvā tathā katvā ajātasattuṃ gahetvā saṅkhalikabandhanena bandhitvā katipāhaṃ nimmadaṃ katvā ‘‘puna evarūpaṃ mā karī’’ti assāsetvā mocetvā dhītaraṃ vajirakumāriṃ nāma tassa datvā mahantena parivārena vissajjesi. ‘‘Kosalaraññā dhanuggahatissattherassa saṃvidhānena ajātasattu gahito’’ti bhikkhūnaṃ antare kathā samuṭṭhahi, dhammasabhāyampi tameva kathaṃ samuṭṭhāpesuṃ. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva, pubbepi dhanuggahatisso yuddhasaṃvidhāne chekoyevā’’ti vatvā atītaṃ āhari.</p>
<p class="bodytext">Atīte <a name="P4.0344"></a> bārāṇasinagarassa dvāragāmavāsī eko vaḍḍhakī dāruatthāya araññaṃ gantvā āvāṭe patitaṃ ekaṃ sūkarapotakaṃ disvā ānetvā ‘‘tacchasūkaro’’tissa nāmaṃ katvā posesi. So tassa upakārako ahosi. Tuṇḍena rukkhe parivattetvā deti, dāṭhāya veṭhetvā kāḷasuttaṃ kaḍḍhati, mukhena ḍaṃsitvā vāsinikhādanamuggare āharati. So vuḍḍhippatto mahābalo mahāsarīro ahosi. Atha vaḍḍhakī tasmiṃ puttapemaṃ paccupaṭṭhāpetvā ‘‘imaṃ idha vasantaṃ kocideva hiṃseyyā’’ti araññe vissajjesi. So cintesi ‘‘ahaṃ imasmiṃ araññe ekakova vasituṃ na sakkhissāmi, ñātake pariyesitvā tehi <a name="M4.0344"></a> parivuto vasissāmī’’ti. So vanaghaṭāya sūkare pariyesanto bahū sūkare disvā tussitvā tisso gāthā abhāsi –</p>
<p class="hangnum"><a name="para160"></a><span class="paranum">160</span>.</p>
<p class="gatha1"> ‘‘Yadesamānā <a name="V4.0306"></a> vicarimha, pabbatāni vanāni ca;</p>
<p class="gathalast">Anvesaṃ vicariṃ ñātī, teme adhigatā mayā.</p>
<p class="hangnum"><a name="para161"></a><span class="paranum">161</span>.</p>
<p class="gatha1"> ‘‘Bahuñcidaṃ mūlaphalaṃ, bhakkho cāyaṃ anappako;</p>
<p class="gathalast">Rammā cimā girīnajjo, phāsuvāso bhavissati.</p>
<p class="hangnum"><a name="para162"></a><span class="paranum">162</span>.</p>
<p class="gatha1"> ‘‘Idhevāhaṃ vasissāmi, saha sabbehi ñātibhi;</p>
<p class="gathalast">Appossukko nirāsaṅkī, asoko akutobhayo’’ti.</p>
<p class="bodytext">Tattha <span class="bld">yadesamānā</span>ti yaṃ ñātigaṇaṃ pariyesantā mayaṃ vicarimha. <span class="bld">Anvesa</span>nti ciraṃ vata anvesanto vicariṃ. <span class="bld">Teme</span>ti te ime. <span class="bld">Bhakkho</span>ti sveva vanamūlaphalasaṅkhāto bhakkho. <span class="bld">Appossukko</span>ti anussukko hutvā.</p>
<p class="bodytext">Sūkarā tassa vacanaṃ sutvā catutthaṃ gāthamāhaṃsu –</p>
<p class="hangnum"><a name="para163"></a><span class="paranum">163</span>.</p>
<p class="gatha1"> ‘‘Aññampi leṇaṃ pariyesa, sattu no idha vijjati;</p>
<p class="gathalast">So taccha sūkare hanti, idhāgantvā varaṃ vara’’nti.</p>
<p class="bodytext">Tattha <span class="bld">tacchā</span>ti taṃ nāmenālapanti. <span class="bld">Varaṃ vara</span>nti sūkare hananto thūlamaṃsaṃ varaṃ varaññeva hanati.</p>
<p class="bodytext">Ito paraṃ uttānasambandhagāthā pāḷinayena veditabbā –</p>
<p class="hangnum"><a name="para164"></a><span class="paranum">164</span>.</p>
<p class="gatha1"> ‘‘Ko numhākaṃ idha sattu, ko ñātī susamāgate;</p>
<p class="gathalast">Duppadhaṃse padhaṃseti, taṃ me akkhātha pucchitā.</p>
<p class="hangnum"><a name="para165"></a><span class="paranum">165</span>.</p>
<p class="gatha1"> ‘‘Uddhaggarājī <a name="P4.0345"></a> migarājā, balī dāṭhāvudho migo;</p>
<p class="gathalast">So taccha sūkare hanti, idhāgantvā varaṃ varaṃ.</p>
<p class="hangnum"><a name="para166"></a><span class="paranum">166</span>.</p>
<p class="gatha1"> ‘‘Na <a name="V4.0307"></a> no dāṭhā na vijjanti, balaṃ kāye samohitaṃ;</p>
<p class="gathalast">Sabbe samaggā hutvāna, vasaṃ kāhāma ekakaṃ.</p>
<p class="hangnum"><a name="para167"></a><span class="paranum">167</span>.</p>
<p class="gatha1"> ‘‘Hadayaṅgamaṃ <a name="M4.0345"></a> kaṇṇasukhaṃ, vācaṃ bhāsasi tacchaka;</p>
<p class="gathalast">Yopi yuddhe palāyeyya, tampi pacchā hanāmase’’ti.</p>
<p class="bodytext">Tattha <span class="bld">ko numhāka</span>nti ahaṃ tumhe disvāva ‘‘ime sūkarā appamaṃsalohitā, bhayena nesaṃ bhavitabba’’nti cintesiṃ, tasmā me ācikkhatha, ko nu amhākaṃ idha sattu. <span class="bld">Uddhaggarājī</span>ti uddhaggāhi sarīrarājīhi samannāgato. Byagghaṃ sandhāyevamāhaṃsu. <span class="bld">Yopī</span>ti yo amhākaṃ antare ekopi palāyissati, tampi mayaṃ pacchā hanissāmāti.</p>
<p class="bodytext">Tacchasūkaro sabbe sūkare ekacitte katvā pucchi ‘‘kāya velāya byaggho āgamissatī’’ti. Ajja pātova ekaṃ gahetvā gato, sve pātova āgamissatīti. So yuddhakusalo ‘‘imasmiṃ ṭhāne ṭhitena sakkā jetu’’nti bhūmisīsaṃ pajānāti, tasmā ekaṃ padesaṃ sallakkhetvā rattimeva sūkare gocaraṃ gāhāpetvā balavapaccūsato paṭṭhāya ‘‘yuddhaṃ nāma sakaṭabyūhādivasena tividhaṃ hotī’’ti vatvā padumabyūhaṃ saṃvidahati. Majjhe ṭhāne khīrapivake sūkarapotake ṭhapesi. Te parivāretvā tesaṃ mātaro, tā parivāretvā vañjhā sūkariyo, tāsaṃ anantarā sūkarapotake, tesaṃ anantarā makuladāṭhe taruṇasūkare, tesaṃ anantarā mahādāṭhe, tesaṃ anantarā jiṇṇasūkare, tato tattha tattha dasavaggaṃ vīsativaggaṃ tiṃsavaggañca katvā balagumbaṃ ṭhapesi. Attano atthāya ekaṃ āvāṭaṃ, byagghassa patanatthāya ekaṃ suppasaṇṭhānaṃ pabbhāraṃ katvā khaṇāpesi. Dvinnaṃ āvāṭānaṃ antare attano vasanatthāya pīṭhakaṃ kāresi. So thāmasampanne yodhasūkare gahetvā tasmiṃ tasmiṃ ṭhāne sūkare assāsento vicari. Tassevaṃ <a name="P4.0346"></a> karontasseva sūriyo uggacchati.</p>
<p class="bodytext">Atha byaggharājā kūṭajaṭilassa assamapadā nikkhamitvā pabbatatale aṭṭhāsi. Taṃ disvā sūkarā ‘‘āgato no bhante verī’’ti vadiṃsu. Mā bhāyatha, yaṃ yaṃ esa karoti, taṃ sabbaṃ sarikkhā hutvā karothāti. Byaggho sarīraṃ vidhunitvā osakkanto viya passāvamakāsi, sūkarāpi tatheva kariṃsu. Byaggho sūkare oloketvā mahānadaṃ nadi, tepi tatheva kariṃsu. So tesaṃ kiriyaṃ disvā cintesi ‘‘na ime pubbasadisā, ajja <a name="M4.0346"></a> mayhaṃ paṭisattuno hutvā vaggavaggā ṭhitā, saṃvidahako nesaṃ senānāyakopi atthi, ajja mayā etesaṃ <a name="V4.0308"></a> santikaṃ gantuṃ na vaṭṭatī’’ti maraṇabhayatajjito nivattitvā kūṭajaṭilassa santikaṃ gato. Atha naṃ so tucchahatthaṃ disvā navamaṃ gāthamāha –</p>
<p class="hangnum"><a name="para168"></a><span class="paranum">168</span>.</p>
<p class="gatha1"> ‘‘Pāṇātipātā virato nu ajja, abhayaṃ nu te sabbabhūtesu dinnaṃ;</p>
<p class="gathalast">Dāṭhā nu te migavadhāya na santi, yo saṅghapatto kapaṇova jhāyasī’’ti.</p>
<p class="bodytext">Tattha <span class="bld">saṅghapatto</span>ti yo tvaṃ sūkarasaṅghapatto hutvā kiñci gocaraṃ alabhitvā kapaṇo viya jhāyasīti.</p>
<p class="bodytext">Atha byaggho tisso gāthā abhāsi –</p>
<p class="hangnum"><a name="para169"></a><span class="paranum">169</span>.</p>
<p class="gatha1"> ‘‘Na me dāṭhā na vijjanti, balaṃ kāye samohitaṃ;</p>
<p class="gathalast">Ñātī ca disvāna sāmaggī ekato, tasmā ca jhāyāmi vanamhi ekako.</p>
<p class="hangnum"><a name="para170"></a><span class="paranum">170</span>.</p>
<p class="gatha1"> ‘‘Imassudaṃ yanti disodisaṃ pure, bhayaṭṭitā leṇagavesino puthu;</p>
<p class="gathalast">Te dāni saṅgamma vasanti ekato, yatthaṭṭhitā duppasahajja te mayā.</p>
<p class="hangnum"><a name="para171"></a><span class="paranum">171</span>.</p>
<p class="gatha1"> ‘‘Pariṇāyakasampannā<a name="P4.0347"></a>, sahitā ekavādino;</p>
<p class="gathalast">Te maṃ samaggā hiṃseyyuṃ, tasmā nesaṃ na patthaye’’ti.</p>
<p class="bodytext">Tattha <span class="bld">sāmaggī ekato</span>ti sahitā hutvā ekato ṭhite. <span class="bld">Imassuda</span>nti ime sudaṃ mayā akkhīni ummīletvā olokitamattāva pubbe disodisaṃ gacchanti. <span class="bld">Puthū</span>ti visuṃ visuṃ. <span class="bld">Yatthaṭṭhitā</span>ti yasmiṃ bhūmibhāge ṭhitā. <span class="bld">Pariṇāyakasampannā</span>ti senānāyakena sampannā. <span class="bld">Tasmā nesaṃ na patthaye</span>ti tena kāraṇena etesaṃ na patthemi.</p>
<p class="bodytext">Taṃ <a name="M4.0347"></a> sutvā kūṭajaṭilo tassa ussāhaṃ janayanto gāthamāha –</p>
<p class="hangnum"><a name="para172"></a><span class="paranum">172</span>.</p>
<p class="gatha1"> ‘‘Ekova indo asure jināti, ekova seno hanti dije pasayha;</p>
<p class="gathalast">Ekova byaggho migasaṅghapatto, varaṃ varaṃ hanti balañhi tādisa’’nti.</p>
<p class="bodytext">Tattha <a name="V4.0309"></a> <span class="bld">migasaṅghapatto</span>ti migagaṇapatto hutvā varaṃ varaṃ migaṃ hanti. <span class="bld">Balañhi tādisa</span>nti tādisañhi tassa balaṃ.</p>
<p class="bodytext">Atha byaggho gāthamāha –</p>
<p class="hangnum"><a name="para173"></a><span class="paranum">173</span>.</p>
<p class="gatha1"> ‘‘Na heva indo na seno, napi byaggho migādhipo;</p>
<p class="gathalast">Samagge sahite ñātī, na byagghe kurute vase’’ti.</p>
<p class="bodytext">Tattha <span class="bld">byagghe</span>ti byagghasadise hutvā sarīravidhūnanādīni katvā ṭhite vase na kurute, attano vase vattāpetuṃ na sakkotīti attho.</p>
<p class="bodytext">Puna jaṭilo taṃ ussāhento dve gāthā abhāsi –</p>
<p class="hangnum"><a name="para174"></a><span class="paranum">174</span>.</p>
<p class="gatha1"> ‘‘Kumbhīlakā sakuṇakā, saṅghino gaṇacārino;</p>
<p class="gathalast">Sammodamānā ekajjhaṃ, uppatanti ḍayanti ca.</p>
<p class="hangnum"><a name="para175"></a><span class="paranum">175</span>.</p>
<p class="gatha1"> ‘‘Tesañca ḍayamānānaṃ, ekettha apasakkati;</p>
<p class="gathalast">Tañca seno nitāḷeti, veyyagghiyeva sā gatī’’ti.</p>
<p class="bodytext">Tattha <a name="P4.0348"></a> <span class="bld">kumbhīlakā</span>ti evaṃnāmakā khuddakasakuṇā. <span class="bld">Uppatantī</span>ti gocaraṃ carantā uppatanti. <span class="bld">Ḍayanti cā</span>ti gocaraṃ gahetvā ākāsena gacchanti. <span class="bld">Ekettha apasakkatī</span>ti eko etesu osakkitvā vā ekapassena vā visuṃ gacchati. <span class="bld">Nitāḷetī</span>ti paharitvā gaṇhāti. <span class="bld">Veyyagghiyeva sā gatī</span>ti byagghānaṃ esāti veyyagghi, samaggānaṃ gacchantānampi esā evarūpā gati byagghānaṃ gatiyeva nāma hoti. Na hi sakkā sabbehi ekatova gantuṃ, tasmā yo evaṃ tattha eko gacchati, taṃ gaṇhāti.</p>
<p class="bodytext">Evañca pana vatvā ‘‘byaggharāja tvaṃ attano balaṃ na jānāsi, mā bhāyi, kevalaṃ tvaṃ naditvā pakkhanda, dve ekato gacchantā nāma na bhavissantī’’ti ussāhesi<a name="M4.0348"></a>. So tathā akāsi. Tamatthaṃ pakāsento satthā āha –</p>
<p class="hangnum"><a name="para176"></a><span class="paranum">176</span>.</p>
<p class="gatha1"> ‘‘Ussāhito <a name="V4.0310"></a> jaṭilena, luddenāmisacakkhunā;</p>
<p class="gathalast">Dāṭhī dāṭhīsu pakkhanti, maññamāno yathā pure’’ti.</p>
<p class="bodytext">Tattha <span class="bld">dāṭhī</span>ti sayaṃ dāṭhāvudho itaresu dāṭhāvudhesu pakkhandi. <span class="bld">Yathā pure</span>ti yathā pubbe maññati, tatheva maññamāno.</p>
<p class="bodytext">So kira gantvā pabbatatale tāva aṭṭhāsi. Sūkarā ‘‘punāgato sāmi, coro’’ti tacchassa ārocesuṃ. So ‘‘mā bhāyathā’’ti te assāsetvā uṭṭhāya dvinnaṃ āvāṭānaṃ antare pīṭhakāya aṭṭhāsi. Byaggho vegaṃ janetvā tacchasūkaraṃ sandhāya pakkhandi. Tacchasūkaro parivattitvā pacchāmukho purimaāvāṭe pati. Byaggho ca vegaṃ sandhāretuṃ asakkonto gantvā suppapabbhāre āvāṭe patitvā puñjakitova aṭṭhāsi. Tacchasūkaro vegena uṭṭhāya tassa antarasatthimhi dāṭhaṃ otāretvā yāva hadayā phāletvā maṃsaṃ khāditvā mukhena ḍaṃsitvā bahiāvāṭe pātetvā ‘‘gaṇhathimaṃ dāsa’’nti āha. Paṭhamāgatā <a name="P4.0349"></a> ekavārameva tuṇḍotāraṇamattaṃ labhiṃsu, pacchā āgatā alabhitvā ‘‘byagghamaṃsaṃ nāma kīdisa’’nti vadiṃsu. Tacchasūkaro āvāṭā uttaritvā sūkare oloketvā ‘‘kiṃ nu kho na tussathā’’ti āha. ‘‘Sāmi, eko tāva byaggho gahito, añño paneko dasabyagghagghanako atthī’’ti? ‘‘Ko nāmeso’’ti? ‘‘Byagghena ābhatābhatamaṃsaṃ khādako kūṭajaṭilo’’ti. ‘‘Tena hi etha, gaṇhissāma na’’nti tehi saddhiṃ vegena pakkhandi.</p>
<p class="bodytext">Jaṭilo ‘‘byaggho cirāyatī’’ti tassa āgamanamaggaṃ olokento bahū sūkare āgacchante disvā ‘‘ime byagghaṃ māretvā mama māraṇatthāya āgacchanti maññe’’ti palāyitvā ekaṃ udumbararukkhaṃ abhiruhi. Sūkarā ‘‘esa rukkhaṃ āruḷho’’ti vadiṃsu. ‘‘Kiṃ rukkha’’nti. ‘‘Udumbararukkha’’nti. ‘‘Tena hi mā cintayittha, idāni naṃ gaṇhissāmā’’ti taruṇasūkare pakkositvā rukkhamūlatā <a name="M4.0349"></a> paṃsuṃ apabyūhāpesi, sūkarīhi mukhapūraṃ udakaṃ āharāpesi, mahādāṭhasūkarehi samantā mūlāni chindāpesi. Ekaṃ ujukaṃ otiṇṇamūlameva aṭṭhāsi. Tato sesasūkare ‘‘tumhe apethā’’ti ussāretvā jaṇṇukehi patiṭṭhahitvā dāṭhāya mūlaṃ pahari, pharasunā pahaṭaṃ viya chijjitvā gataṃ. Rukkho parivattitvā pati. Taṃ kūṭajaṭilaṃ patantameva sampaṭicchitvā maṃsaṃ bhakkhesuṃ. Taṃ acchariyaṃ disvā rukkhadevatā gāthamāha –</p>
<p class="hangnum"><a name="para177"></a><span class="paranum">177</span>.</p>
<p class="gatha1"> ‘‘Sādhu <a name="V4.0311"></a> sambahulā ñātī, api rukkhā araññajā;</p>
<p class="gathalast">Sūkarehi samaggehi, byaggho ekāyane hato’’ti.</p>
<p class="bodytext">Tattha <span class="bld">ekāyane hato</span>ti ekagamanasmiṃyeva hato.</p>
<p class="bodytext">Ubhinnaṃ pana nesaṃ hatabhāvaṃ pakāsento satthā itaraṃ gāthamāha –</p>
<p class="hangnum"><a name="para178"></a><span class="paranum">178</span>.</p>
<p class="gatha1"> ‘‘Brāhmaṇañceva byagghañca, ubho hantvāna sūkarā;</p>
<p class="gathalast">Ānandino pamuditā, mahānādaṃ panādisu’’nti.</p>
<p class="bodytext">Puna <a name="P4.0350"></a> tacchasūkaro te pucchi ‘‘aññepi vo amittā atthī’’ti? Sūkarā ‘‘natthi, sāmī’’ti vatvā ‘‘taṃ abhisiñcitvā rājānaṃ karissāmā’’ti udakaṃ pariyesantā jaṭilassa pānīyasaṅkhaṃ disvā taṃ dakkhiṇāvaṭṭaṃ saṅkharatanaṃ pūretvā udakaṃ abhiharitvā tacchasūkaraṃ udumbararukkhamūleyeva abhisiñciṃsu. Abhisekaudakaṃ āsittaṃ, sūkarimevassa aggamahesiṃ kariṃsu. Tato paṭṭhāya udumbarabhaddapīṭhe nisīdāpetvā dakkhiṇāvaṭṭasaṅkhena abhisekakaraṇaṃ pavattaṃ. Tampi atthaṃ pakāsento satthā osānagāthamāha –</p>
<p class="hangnum"><a name="para179"></a><span class="paranum">179</span>.</p>
<p class="gatha1"> ‘‘Te su udumbaramūlasmiṃ, sūkarā susamāgatā;</p>
<p class="gathalast">Tacchakaṃ abhisiñciṃsu, tvaṃ no rājāsi issaro’’ti.</p>
<p class="bodytext">Tattha <span class="bld">te sū</span>ti te sūkarā, <span class="bld">su</span>-kāro nipātamattaṃ. <span class="bld">Udumbaramūlasmi</span>nti udumbarassa mūle.</p>
<p class="bodytext">Satthā imaṃ dhammadesanaṃ āharitvā ‘‘na, bhikkhave, idāneva, pubbepi dhanuggahatissatthero yuddhasaṃvidahane chekoyevā’’ti vatvā jātakaṃ samodhānesi <a name="M4.0350"></a> – ‘‘tadā kūṭajaṭilo devadatto ahosi, tacchasūkaro dhanuggahatisso, rukkhadevatā pana ahameva ahosi’’nti.</p>
<p class="bodytext">Tacchasūkarajātakavaṇṇanā navamā.</p>
<p class="hangnum"> </p>
<p class="bodytext"> [493] 10. Mahāvāṇijajātakavaṇṇanā</p>
<p class="bodytext"><span class="bld">Vāṇijā</span> <a name="V4.0312"></a> <span class="bld">samitiṃ katvā</span>ti idaṃ satthā jetavane viharanto sāvatthivāsino vāṇije ārabbha kathesi. Te kira vohāratthāya gacchantā satthu mahādānaṃ datvā saraṇesu ca sīlesu ca patiṭṭhāya ‘‘bhante, sace arogā āgamissāma, puna tumhākaṃ pāde vandissāmā’’ti vatvā pañcamattehi sakaṭasatehi nikkhamitvā kantāraṃ patvā maggaṃ asallakkhetvā maggamūḷhā nirudake nirāhāre araññe vicarantā ekaṃ nāgapariggahitaṃ nigrodharukkhaṃ disvā sakaṭāni mocetvā rukkhamūle nisīdiṃsu. Te tassa udakatintāni viya nīlāni siniddhāni pattāni udakapuṇṇā viya ca sākhā disvā cintayiṃsu ‘‘imasmiṃ rukkhe udakaṃ sañcarantaṃ viya paññāyati, imassa purimasākhaṃ chindāma, pānīyaṃ no dassatī’’ti. Atheko <a name="P4.0351"></a> rukkhaṃ abhiruhitvā sākhaṃ chindi, tato tālakkhandhappamāṇā udakadhārā pavatti. Te tattha nhatvā pivitvā ca dakkhiṇasākhaṃ chindiṃsu, tato nānaggarasabhojanaṃ nikkhami. Taṃ bhuñjitvā pacchimasākhaṃ chindiṃsu, tato alaṅkataitthiyo nikkhamiṃsu. Tāhi saddhiṃ abhiramitvā uttarasākhaṃ chindiṃsu, tato satta ratanāni nikkhamiṃsu. Tāni gahetvā pañca sakaṭasatāni pūretvā sāvatthiṃ paccāgantvā dhanaṃ gopetvā gandhamālādihatthā jetavanaṃ gantvā satthāraṃ vanditvā pūjetvā ekamantaṃ nisinnā dhammakathaṃ sutvā nimantetvā punadivase mahādānaṃ datvā ‘‘bhante, imasmiṃ dāne amhākaṃ dhanadāyikāya rukkhadevatāya pattiṃ demā’’ti pattiṃ adaṃsu. Satthā niṭṭhitabhattakicco ‘‘katararukkhadevatāya pattiṃ dethā’’ti pucchi. Vāṇijā nigrodharukkhe dhanassa laddhākāraṃ tathāgatassārocesuṃ. Satthā ‘‘tumhe tāva mattaññutāya taṇhāvasikā ahutvā dhanaṃ labhittha, pubbe pana amattaññutāya taṇhāvasikā dhanañca jīvitañca vijahiṃsū’’ti vatvā tehi yācito atītaṃ āhari.</p>
<p class="bodytext">Atīte <a name="M4.0351"></a> bārāṇasinagare tadeva pana kantāraṃ sveva nigrodho. Vāṇijā maggamūḷhā hutvā tameva nigrodhaṃ passiṃsu. Tamatthaṃ satthā abhisambuddho hutvā kathento imā gāthā āha –</p>
<p class="hangnum"><a name="para180"></a><span class="paranum">180</span>.</p>
<p class="gatha1"> ‘‘Vāṇijā samitiṃ katvā, nānāraṭṭhato āgatā;</p>
<p class="gathalast">Dhanāharā pakkamiṃsu, ekaṃ katvāna gāmaṇiṃ.</p>
<p class="hangnum"><a name="para181"></a><span class="paranum">181</span>.</p>
<p class="gatha1"> ‘‘Te taṃ kantāramāgamma, appabhakkhaṃ anodakaṃ;</p>
<p class="gathalast">Mahānigrodhamaddakkhuṃ, sītacchāyaṃ manoramaṃ.</p>
<p class="hangnum"><a name="para182"></a><span class="paranum">182</span>.</p>
<p class="gatha1"> ‘‘Te <a name="V4.0313"></a> ca tattha nisīditvā, tassa rukkhassa chāyayā;</p>
<p class="gathalast">Vāṇijā samacintesuṃ, bālā mohena pārutā.</p>
<p class="hangnum"><a name="para183"></a><span class="paranum">183</span>.</p>
<p class="gatha1"> ‘‘Allāyate ayaṃ rukkho, api vārīva sandati;</p>
<p class="gathalast">Iṅghassa purimaṃ sākhaṃ, mayaṃ chindāma vāṇijā.</p>
<p class="hangnum"><a name="para184"></a><span class="paranum">184</span>.</p>
<p class="gatha1"> ‘‘Sā ca chinnāva pagghari, acchaṃ vāriṃ anāvilaṃ;</p>
<p class="gathalast">Te tattha nhatvā pivitvā, yāvaticchiṃsu vāṇijā.</p>
<p class="hangnum"><a name="para185"></a><span class="paranum">185</span>.</p>
<p class="gatha1"> ‘‘Dutiyaṃ samacintesuṃ, bālā mohena pārutā;</p>
<p class="gathalast">Iṅghassa dakkhiṇaṃ sākhaṃ, mayaṃ chindāma vāṇijā.</p>
<p class="hangnum"><a name="para186"></a><span class="paranum">186</span>.</p>
<p class="gatha1"> ‘‘Sā <a name="P4.0352"></a> ca chinnāva pagghari, sālimaṃsodanaṃ bahuṃ;</p>
<p class="gathalast">Appodavaṇṇe kummāse, siṅgiṃ vidalasūpiyo.</p>
<p class="hangnum"><a name="para187"></a><span class="paranum">187</span>.</p>
<p class="gatha1"> ‘‘Te tattha bhutvā khāditvā, yāvaticchiṃsu vāṇijā;</p>
<p class="gatha2">Tatiyaṃ samacintesuṃ, bālā mohena pārutā;</p>
<p class="gathalast">Iṅghassa pacchimaṃ sākhaṃ, mayaṃ chindāma vāṇijā.</p>
<p class="hangnum"><a name="para188"></a><span class="paranum">188</span>.</p>
<p class="gatha1"> ‘‘Sā ca chinnāva pagghari, nāriyo samalaṅkatā;</p>
<p class="gathalast">Vicitravatthābharaṇā, āmuttamaṇikuṇḍalā.</p>
<p class="hangnum"><a name="para189"></a><span class="paranum">189</span>.</p>
<p class="gatha1"> ‘‘Api su vāṇijā ekā, nāriyo paṇṇavīsati;</p>
<p class="gatha2">Samantā parivāriṃsu, tassa rukkhassa chāyayā;</p>
<p class="gathalast">Te tāhi paricāretvā, yāvaticchiṃsu vāṇijā.</p>
<p class="hangnum"><a name="para190"></a><span class="paranum">190</span>.</p>
<p class="gatha1"> ‘‘Catutthaṃ <a name="M4.0352"></a> samacintesuṃ, bālā mohena pārutā;</p>
<p class="gathalast">Iṅghassa uttaraṃ sākhaṃ, mayaṃ chindāma vāṇijā.</p>
<p class="hangnum"><a name="para191"></a><span class="paranum">191</span>.</p>
<p class="gatha1"> ‘‘Sā <a name="V4.0314"></a> ca chinnāva pagghari, muttā veḷuriyā bahū;</p>
<p class="gathalast">Rajataṃ jātarūpañca, kuttiyo paṭiyāni ca.</p>
<p class="hangnum"><a name="para192"></a><span class="paranum">192</span>.</p>
<p class="gatha1"> ‘‘Kāsikāni ca vatthāni, uddiyāni ca kambalā;</p>
<p class="gathalast">Te tattha bhāre bandhitvā, yāvaticchiṃsu vāṇijā.</p>
<p class="hangnum"><a name="para193"></a><span class="paranum">193</span>.</p>
<p class="gatha1"> ‘‘Pañcamaṃ samacintesuṃ, bālā mohena pārutā;</p>
<p class="gathalast">Iṅghassa mūlaṃ chindāma, api bhiyyo labhāmase.</p>
<p class="hangnum"><a name="para194"></a><span class="paranum">194</span>.</p>
<p class="gatha1"> ‘‘Athuṭṭhahi satthavāho, yācamāno katañjalī;</p>
<p class="gathalast">Nigrodho kiṃ parajjhati, vāṇijā bhaddamatthu te.</p>
<p class="hangnum"><a name="para195"></a><span class="paranum">195</span>.</p>
<p class="gatha1"> ‘‘Vāridā purimā sākhā, annapānañca dakkhiṇā;</p>
<p class="gatha2">Nāridā pacchimā sākhā, sabbakāme ca uttarā;</p>
<p class="gathalast">Nigrodho kiṃ parajjhati, vāṇijā bhaddamatthu te.</p>
<p class="hangnum"><a name="para196"></a><span class="paranum">196</span>.</p>
<p class="gatha1"> ‘‘Yassa rukkhassa chāyāya, nisīdeyya sayeyya vā;</p>
<p class="gathalast">Na tassa sākhaṃ bhañjeyya, mittadubbho hi pāpako.</p>
<p class="hangnum"><a name="para197"></a><span class="paranum">197</span>.</p>
<p class="gatha1"> ‘‘Te ca tassānādiyitvā, ekassa vacanaṃ bahū;</p>
<p class="gathalast">Nisitāhi kuṭhārīhi, mūlato naṃ upakkamu’’nti.</p>
<p class="bodytext">Tattha <span class="bld">samitiṃ katvā</span>ti bārāṇasiyaṃ samāgamaṃ katvā, bahū ekato hutvāti attho. <span class="bld">Pakkamiṃsū</span>ti pañcahi sakaṭasatehi bārāṇaseyyakaṃ bhaṇḍaṃ ādāya pakkamiṃsu. <span class="bld">Gāmaṇi</span>nti ekaṃ paññavantataraṃ satthavāhaṃ katvā<a name="P4.0353"></a>. <span class="bld">Chāyayā</span>ti chāyāya. <span class="bld">Allāyate</span>ti udakabharito viya allo hutvā paññāyati. <span class="bld">Chinnāva paggharī</span>ti eko rukkhārohanakusalo abhiruhitvā taṃ chindi, sā chinnamattāva paggharīti dasseti. Paratopi eseva nayo.</p>
<p class="bodytext"><span class="bld">Appodavaṇṇe</span> <a name="M4.0353"></a> <span class="bld">kummāse</span>ti appodakapāyāsasadise kummāse. <span class="bld">Siṅgi</span>nti siṅgiverādikaṃ uttaribhaṅgaṃ. <span class="bld">Vidalasūpiyo</span>ti muggasūpādayo. <span class="bld">Vāṇijā ekā</span>ti ekekassa vāṇijassa yattakā vāṇijā<a name="V4.0315"></a>, tesu ekekassa ekekāva, satthavāhassa pana santike pañcavīsatīti attho. <span class="bld">Parivāriṃsū</span>ti parivāresuṃ. Tāhi pana saddhiṃyeva nāgānubhāvena sāṇivitānasayanādīni pagghariṃsu.</p>
<p class="bodytext"><span class="bld">Kuttiyo</span>ti hatthattharādayo. <span class="bld">Paṭiyānicā</span>ti uṇṇāmayapaccattharaṇāni. ‘‘Setakambalānī’’tipi vadantiyeva. <span class="bld">Uddiyāni ca kambalā</span>ti uddiyāni nāma kambalā atthi. <span class="bld">Te tattha bhāre bandhitvā</span>ti yāvatakaṃ icchiṃsu, tāvatakaṃ gahetvā pañca sakaṭasatāni pūretvāti attho. <span class="bld">Vāṇijā bhaddamatthu te</span>ti ekekaṃ vāṇijaṃ ālapanto ‘‘bhaddaṃ te atthū’’ti āha. <span class="bld">Annapānañcā</span>ti annañca pānañca adāsi. <span class="bld">Sabbakāme cā</span>ti sabbakāme ca adāsi. <span class="bld">Mittadubbho hī</span>ti mittānaṃ dubbhanapuriso hi pāpako lāmako nāma. <span class="bld">Anādiyitvā</span>ti tassa vacanaṃ aggahetvā. <span class="bld">Upakkamu</span>nti mohāva chindituṃ ārabhiṃsu.</p>
<p class="bodytext">Atha ne chindanatthāya rukkhaṃ upagate disvā nāgarājā cintesi ‘‘ahaṃ etesaṃ pipāsitānaṃ pānīyaṃ dāpesiṃ, tato dibbabhojanaṃ, tato sayanādīni ceva paricārikā ca nāriyo, tato pañcasatasakaṭapūraṃ ratanaṃ, idāni panime ‘‘rukkhaṃ mūlato chindissāmā’ti vadanti, ativiya luddhā ime, ṭhapetvā satthavāhaṃ avasese māretuṃ vaṭṭatī’’ti. So ‘‘ettakā sannaddhayodhā nikkhamantu, ettakā dhanuggahā, ettakā vammino’’ti senaṃ vicāresi. Tamatthaṃ pakāsento satthā gāthamāha –</p>
<p class="hangnum"><a name="para198"></a><span class="paranum">198</span>.</p>
<p class="gatha1"> ‘‘Tato nāgā nikkhamiṃsu, sannaddhā paṇṇavīsati;</p>
<p class="gathalast">Dhanuggahānaṃ tisatā, chasahassā ca vammino’’ti.</p>
<p class="bodytext">Tattha <span class="bld">sannaddhā</span>ti suvaṇṇarajatādivammakavacikā. <span class="bld">Dhanuggahānaṃ tisatā</span>ti meṇḍavisāṇadhanuggahānaṃ tīṇi satāni. <span class="bld">vammino</span>ti kheṭakaphalakahatthā chasahassā.</p>
<p class="hangnum"><a name="para199"></a><span class="paranum">199</span>.</p>
<p class="gatha1"> ‘‘Ete <a name="P4.0354"></a><a name="M4.0354"></a> hanatha bandhatha, mā vo muñcittha jīvitaṃ;</p>
<p class="gathalast">Ṭhapetvā satthavāhaṃva, sabbe bhasmaṃ karotha ne’’ti. – ayaṃ nāgarājena vuttagāthā;</p>
<p class="bodytext">Tattha <span class="bld">mā vo muñcittha jīvita</span>nti kassaci ekassapi jīvitaṃ mā muñcittha.</p>
<p class="bodytext">Nāgā <a name="V4.0316"></a> tathā katvā attharaṇādīni pañcasu sakaṭasatesu āropetvā satthavāhaṃ gahetvā sayaṃ tāni sakaṭāni pājentā bārāṇasiṃ gantvā sabbaṃ dhanaṃ tassa gehe paṭisāmetvā taṃ āpucchitvā attano nāgabhavanameva gatā. Tamatthaṃ viditvā satthā ovādavasena gāthādvayamāha –</p>
<p class="hangnum"><a name="para200"></a><span class="paranum">200</span>.</p>
<p class="gatha1"> ‘‘Tasmā hi paṇḍito poso, sampassaṃ atthamattano;</p>
<p class="gathalast">Lobhassa na vasaṃ gacche, haneyyārisakaṃ manaṃ.</p>
<p class="hangnum"><a name="para201"></a><span class="paranum">201</span>.</p>
<p class="gatha1"> ‘‘Evamādīnavaṃ ñatvā, taṇhā dukkhassa sambhavaṃ;</p>
<p class="gathalast">Vītataṇho anādāno, sato bhikkhu paribbaje’’ti.</p>
<p class="bodytext">Tattha <span class="bld">tasmā</span>ti yasmā lobhavasikā mahāvināsaṃ pattā, satthavāho uttamasampattiṃ, tasmā. <span class="bld">Haneyyārisakaṃ mana</span>nti anto uppajjamānānaṃ nānāvidhānaṃ lobhasattūnaṃ santakaṃ manaṃ, lobhasampayuttacittaṃ haneyyāti attho. <span class="bld">Evamādīnava</span>nti evaṃ lobhe ādīnavaṃ jānitvā. <span class="bld">Taṇhā dukkhassa sambhava</span>nti jātiādidukkhassa taṇhā sambhavo, tato etaṃ dukkhaṃ nibbattati, evaṃ taṇhāva dukkhassa sambhavaṃ ñatvā <span class="bld">vītataṇho</span> taṇhāādānena <span class="bld">anādāno</span> maggena āgatāya satiyā <span class="bld">sato</span> hutvā <span class="bld">bhikkhu paribbaje</span> iriyetha vattethāti arahattena desanāya kūṭaṃ gaṇhi.</p>
<p class="bodytext">Imañca pana dhammadesanaṃ āharitvā ‘‘evaṃ upāsakā pubbe lobhavasikā vāṇijā mahāvināsaṃ pattā, tasmā lobhavasikena na bhavitabba’’nti vatvā saccāni pakāsetvā jātakaṃ samodhānesi, saccapariyosāne te vāṇijā sotāpattiphale patiṭṭhitā. Tadā nāgarājā sāriputto ahosi, satthavāho pana ahameva ahosinti.</p>
<p class="centered">Mahāvāṇijajātakavaṇṇanā dasamā.</p>
<p class="hangnum"> </p>
<p class="bodytext"> [494] 11. Sādhinajātakavaṇṇanā</p>
<p class="bodytext"><span class="bld">Abbhuto</span> <a name="P4.0355"></a><a name="M4.0355"></a> <span class="bld">vata lokasmi</span>nti idaṃ satthā jetavane viharanto uposathike upāsake ārabbha kathesi. Tadā hi satthā ‘‘upāsakā porāṇakapaṇḍitā attano uposathakammaṃ nissāya manussasarīreneva devalokaṃ gantvā ciraṃ vasiṃsū’’ti vatvā tehi yācito atītaṃ āhari.</p>
<p class="bodytext">Atīte <a name="V4.0317"></a> mithilāyaṃ sādhino nāma rājā dhammena rajjaṃ kāresi. So catūsu nagaradvāresu nagaramajjhe nivesanadvāre cāti cha dānasālāyo kāretvā sakalajambudīpaṃ unnaṅgalaṃ katvā mahādānaṃ pavattesi, devasikaṃ cha satasahassāni vayakaraṇaṃ gacchanti, pañca sīlāni rakkhati, uposathaṃ upavasati. Raṭṭhavāsinopi tassa ovāde ṭhatvā dānādīni puññāni katvā matamatā devanagareyeva nibbattiṃsu. Sudhammadevasabhaṃ pūretvā nisinnā devā rañño sīlādiguṇameva vaṇṇayanti. Taṃ sutvā sesadevāpi rājānaṃ daṭṭhukāmā ahesuṃ. Sakko devarājā tesaṃ manaṃ viditvā āha – ‘‘sādhinarājānaṃ daṭṭhukāmatthā’’ti. ‘‘Āma devā’’ti. So mātaliṃ āṇāpesi ‘‘gaccha tvaṃ vejayantarathaṃ yojetvā sādhinarājānaṃ ānehī’’ti. So ‘‘sādhū’’ti sampaṭicchitvā rathaṃ yojetvā videharaṭṭhaṃ agamāsi, tadā puṇṇamadivaso hoti. Mātali manussānaṃ sāyamāsaṃ bhuñjitvā gharadvāresu sukhakathāya nisinnakāle candamaṇḍalena saddhiṃ rathaṃ pesesi. Manussā ‘‘dve candā uṭṭhitā’’ti vadantā puna candamaṇḍalaṃ ohāya rathaṃ āgacchantaṃ disvā ‘‘nāyaṃ cando, ratho eso, devaputto paññāyati, kassesa etaṃ manomayasindhavayuttaṃ dibbarathaṃ āneti, na aññassa, amhākaṃ rañño bhavissati, rājā hi no dhammiko dhammarājā’’ti somanassajātā hutvā añjaliṃ paggayha ṭhitā paṭhamaṃ gāthamāhaṃsu –</p>
<p class="hangnum"><a name="para202"></a><span class="paranum">202</span>.</p>
<p class="gatha1"> ‘‘Abbhuto vata lokasmiṃ, uppajji lomahaṃsano;</p>
<p class="gathalast">Dibbo ratho pāturahu, vedehassa yasassino’’ti.</p>
<p class="bodytext">Tassattho <a name="P4.0356"></a> – abbhuto vatesa amhākaṃ rājā, lokasmiṃ lomahaṃsano uppajji, yassa dibbo ratho pāturahosi vedehassa yasassinoti.</p>
<p class="bodytext">Mātalipie <a name="M4.0356"></a> taṃ rathaṃ ānetvā manussesu gandhamālādīhi pūjentesu tikkhattuṃ nagaraṃ padakkhiṇaṃ katvā rañño nivesanadvāraṃ gantvā rathaṃ nivattetvā pacchābhāgena sīhapañjaraummāre ṭhapetvā ārohaṇasajjaṃ katvā aṭṭhāsi. Taṃ divasaṃ rājāpi dānasālāyo oloketvā ‘‘iminā niyāmena dānaṃ dethā’’ti āṇāpetvā uposathaṃ samādiyitvā divasaṃ vītināmetvā amaccagaṇaparivuto alaṅkatamahātale pācīnasīhapañjarābhimukho dhammayuttaṃ kathento nisinno hoti. Atha naṃ mātali rathābhiruhanatthaṃ nimantetvā ādāya agamāsi. Tamatthaṃ pakāsento satthā imā gāthā abhāsi –</p>
<p class="hangnum"><a name="para203"></a><span class="paranum">203</span>.</p>
<p class="gatha1"> ‘‘Devaputto <a name="V4.0318"></a> mahiddhiko, mātali devasārathi;</p>
<p class="gathalast">Nimantayittha rājānaṃ, vedehaṃ mithilaggahaṃ.</p>
<p class="hangnum"><a name="para204"></a><span class="paranum">204</span>.</p>
<p class="gatha1"> ‘‘Ehimaṃ rathamāruyha, rājaseṭṭha disampati;</p>
<p class="gatha2">Devā dassanakāmā te, tāvatiṃsā saindakā;</p>
<p class="gathalast">Saramānā hi te devā, sudhammāyaṃ samacchare.</p>
<p class="hangnum"><a name="para205"></a><span class="paranum">205</span>.</p>
<p class="gatha1"> ‘‘Tato ca rājā sādhino, vedeho mithilaggaho;</p>
<p class="gatha2">Sahassayuttamāruyha, agā devāna santike;</p>
<p class="gathalast">Taṃ devā paṭinandiṃsu, disvā rājānamāgataṃ.</p>
<p class="hangnum"><a name="para206"></a><span class="paranum">206</span>.</p>
<p class="gatha1"> ‘‘Svāgataṃ te mahārāja, atho te adurāgataṃ;</p>
<p class="gathalast">Nisīda dāni rājīsi, devarājassa santike.</p>
<p class="hangnum"><a name="para207"></a><span class="paranum">207</span>.</p>
<p class="gatha1"> ‘‘Sakkopi paṭinandittha, vedehaṃ mithilaggahaṃ;</p>
<p class="gathalast">Nimantayittha kāmehi, āsanena ca vāsavo.</p>
<p class="hangnum"><a name="para208"></a><span class="paranum">208</span>.</p>
<p class="gatha1"> ‘‘Sādhu khosi anuppatto, āvāsaṃ vasavattinaṃ;</p>
<p class="gatha2">Vasa devesu rājīsi, sabbakāmasamiddhisu;</p>
<p class="gathalast">Tāvatiṃsesu devesu, bhuñja kāme amānuse’’ti.</p>
<p class="bodytext">Tattha <span class="bld">samacchare</span>ti acchanti. <span class="bld">Agā devāna santike</span>ti devānaṃ santikaṃ agamāsi. Tasmiñhi rathaṃ abhiruhitvā ṭhite ratho ākāsaṃ pakkhandi, so mahājanassa olokentasseva antaradhāyi. Mātali rājānaṃ devalokaṃ nesi<a name="P4.0357"></a>. Taṃ disvā devatā ca sakko ca haṭṭhatuṭṭhā paccuggamanaṃ katvā <a name="M4.0357"></a> paṭisanthāraṃ kariṃsu. Tamatthaṃ dassetuṃ <span class="bld">‘‘taṃ devā’’</span>tiādi vuttaṃ. Tattha <span class="bld">paṭinandiṃsū</span>ti punappunaṃ nandiṃsu. <span class="bld">Āsanena cā</span>ti rājānaṃ āliṅgitvā ‘‘idha nisīdā’’ti attano paṇḍukambalasilāsanena ca kāmehi ca nimantesi, upaḍḍharajjaṃ datvā ekāsane nisīdāpesīti attho.</p>
<p class="bodytext">Tattha sakkena devaraññā dasayojanasahassaṃ devanagaraṃ aḍḍhatiyā ca accharākoṭiyo vejayantapāsādañca <a name="V4.0319"></a> majjhe bhinditvā dinnaṃ sampattiṃ anubhavantassa manussagaṇanāya satta vassasatāni atikkantāni. Tenattabhāvena devaloke vasanakaṃ puññaṃ khīṇaṃ, anabhirati uppannā, tasmā sakkena saddhiṃ sallapanto gāthamāha –</p>
<p class="hangnum"><a name="para209"></a><span class="paranum">209</span>.</p>
<p class="gatha1"> ‘‘Ahaṃ pure saggagato ramāmi, naccehi gītehi ca vāditehi;</p>
<p class="gatha2">So dāni ajja na ramāmi sagge, āyuṃ nu khīṇo maraṇaṃ nu santike;</p>
<p class="gathalast">Udāhu mūḷhosmi janindaseṭṭhā’’ti.</p>
<p class="bodytext">Tattha <span class="bld">āyuṃ nu khīṇo</span>ti kiṃ nu mama sarasena jīvitindriyaṃ khīṇaṃ, udāhu upacchedakakammavasena maraṇaṃ santike jātanti pucchati. <span class="bld">Janindaseṭṭhā</span>ti janindānaṃ devānaṃ seṭṭha.</p>
<p class="bodytext">Atha naṃ sakko āha –</p>
<p class="hangnum"><a name="para210"></a><span class="paranum">210</span>.</p>
<p class="gatha1"> ‘‘Na tāyu khīṇaṃ maraṇañca dūre, na cāpi mūḷho naravīraseṭṭha;</p>
<p class="gathalast">Tuyhañca puññāni parittakāni, yesaṃ vipākaṃ idha vedayittho.</p>
<p class="hangnum"><a name="para211"></a><span class="paranum">211</span>.</p>
<p class="gatha1"> ‘‘Vasa devānubhāvena, rājaseṭṭha disampati;</p>
<p class="gathalast">Tāvatiṃsesu devesu, bhuñja kāme amānuse’’ti.</p>
<p class="bodytext">Tattha <span class="bld">‘‘parittakānī’’</span>ti idaṃ tena attabhāvena devaloke vipākadāyakāni puññāni sandhāya vuttaṃ, itarāni panassa puññāni pathaviyaṃ paṃsu viya appamāṇāni. <span class="bld">Vasa devānubhāvenā</span>ti ahaṃ te attano puññāni <a name="M4.0358"></a> majjhe bhinditvā dassāmi, mamānubhāvena vasāti taṃ samassāsento āha.</p>
<p class="bodytext">Atha <a name="P4.0358"></a> naṃ paṭikkhipanto mahāsatto āha –</p>
<p class="hangnum"><a name="para212"></a><span class="paranum">212</span>.</p>
<p class="gatha1"> ‘‘Yathā yācitakaṃ yānaṃ, yathā yācitakaṃ dhanaṃ;</p>
<p class="gathalast">Evaṃsampadamevetaṃ, yaṃ parato dānapaccayā.</p>
<p class="hangnum"><a name="para213"></a><span class="paranum">213</span>.</p>
<p class="gatha1"> ‘‘Na <a name="V4.0320"></a> cāhametamicchāmi, yaṃ parato dānapaccayā;</p>
<p class="gathalast">Sayaṃkatāni puññāni, taṃ me āveṇikaṃ dhanaṃ.</p>
<p class="hangnum"><a name="para214"></a><span class="paranum">214</span>.</p>
<p class="gatha1"> ‘‘Sohaṃ gantvā manussesu, kāhāmi kusalaṃ bahuṃ;</p>
<p class="gatha2">Dānena samacariyāya, saṃyamena damena ca;</p>
<p class="gathalast">Yaṃ katvā sukhito hoti, na ca pacchānutappatī’’ti.</p>
<p class="bodytext">Tattha <span class="bld">yaṃ parato dānapaccayā</span>ti yaṃ parena dinnattā labbhati, taṃ yācitakasadisameva hoti. Yācitakañhi tuṭṭhakāle denti, atuṭṭhakāle acchinditvā gaṇhantīti vadati. <span class="bld">Samacariyāyā</span>ti kāyādīhi pāpassa akaraṇena. <span class="bld">Saṃyamenā</span>ti sīlasaṃyamena. <span class="bld">Damenā</span>ti indriyadamanena. <span class="bld">Yaṃ katvā</span>ti yaṃ karitvā sukhito ceva hoti na ca pacchānutappati, tathārūpameva kammaṃ karissāmīti.</p>
<p class="bodytext">Athassa vacanaṃ sutvā sakko mātaliṃ āṇāpesi ‘‘gaccha, tāta, sādhinarājānaṃ mithilaṃ netvā uyyāne otārehī’’ti. So tathā akāsi. Rājā uyyāne caṅkamati. Atha naṃ uyyānapālo disvā pucchitvā gantvā nāradarañño ārocesi. So rañño āgatabhāvaṃ sutvā ‘‘tvaṃ purato gantvā uyyānaṃ sajjetvā tassa ca mayhañca dve āsanāni paññāpehī’’ti uyyānapālaṃ uyyojesi. So tathā akāsi. Atha naṃ rājā pucchi ‘‘kassa dve āsanāni paññāpesī’’ti? ‘‘Ekaṃ tumhākaṃ, ekaṃ amhākaṃ rañño’’ti. Atha naṃ rājā ‘‘ko añño satto mama santike āsane nisīdissatī’’ti vatvā ekasmiṃ nisīditvā ekasmiṃ pāde ṭhapesi. Nāradarājā āgantvā tassa pāde vanditvā ekamantaṃ nisīdi. So kirassa sattamo panattā. Tadā kira vassasatāyukakālova hoti. Mahāsatto pana attano puññabalena ettakaṃ kālaṃ vītināmesi. So nāradaṃ hatthe gahetvā uyyāne vicaranto tisso gāthā abhāsi –</p>
<p class="hangnum"><a name="para215"></a><span class="paranum">215</span>.</p>
<p class="gatha1"> ‘‘Imāni <a name="M4.0359"></a> tāni khettāni, imaṃ nikkhaṃ sukuṇḍalaṃ;</p>
<p class="gathalast">Imā tā haritānūpā, imā najjo savantiyo.</p>
<p class="hangnum"><a name="para216"></a><span class="paranum">216</span>.</p>
<p class="gatha1"> ‘‘Imā <a name="P4.0359"></a> tā pokkharaṇī rammā, cakkavākapakūjitā;</p>
<p class="gatha2">Mandālakehi sañchannā, padumuppalakehi ca;</p>
<p class="gathalast">Yassimāni mamāyiṃsu, kiṃ nu te disataṃ gatā.</p>
<p class="hangnum"><a name="para217"></a><span class="paranum">217</span>.</p>
<p class="gatha1"> ‘‘Tānīdha <a name="V4.0321"></a> khettāni so bhūmibhāgo, teyeva ārāmavanūpacārā;</p>
<p class="gathalast">Tameva mayhaṃ janataṃ apassato, suññaṃva me nārada khāyate disā’’ti.</p>
<p class="bodytext">Tattha <span class="bld">khettānī</span>ti bhūmibhāge sandhāyāha. <span class="bld">Imaṃ nikkha</span>nti imaṃ tādisameva udakaniddhamanaṃ. <span class="bld">Sukuṇḍala</span>nti sobhanena musalapavesanakuṇḍalena samannāgataṃ. <span class="bld">Haritānūpā</span>ti udakaniddhamanassa ubhosu passesu haritatiṇasañchannā anūpabhūmiyo. <span class="bld">Yassimāni mamāyiṃsū</span>ti tāta nārada, ye mama upaṭṭhākā ca orodhā ca imasmiṃ uyyāne mahantena yasena mayā saddhiṃ vicarantā imāni ṭhānāni mamāyiṃsu piyāyiṃsu, kataraṃ nu te disataṃ gatā, kattha te pesitā. <span class="bld">Tānīdha khettānī</span>ti imasmiṃ uyyāne tāneva etāni uparopanakaviruhanaṭṭhānāni. <span class="bld">Teyeva ārāmavanūpacārā</span>ti ime teyeva ārāmavanūpacārā, vihārabhūmiyoti attho.</p>
<p class="bodytext">Atha naṃ nārado āha – ‘‘deva, tumhākaṃ devalokagatānaṃ idāni satta vassasatāni, ahaṃ vo sattamo panattā, tumhākaṃ upaṭṭhākā ca orodhā ca maraṇamukhaṃ pattā, idaṃ vo attano santakaṃ rajjaṃ, anubhavatha na’’nti. Rājā ‘‘tāta nārada, nāhaṃ idhāgacchanto rajjatthāya āgato, puññakaraṇatthāyamhi āgato, ahaṃ puññameva karissāmī’’ti vatvā gāthā āha –</p>
<p class="hangnum"><a name="para218"></a><span class="paranum">218</span>.</p>
<p class="gatha1"> ‘‘Diṭṭhā mayā vimānāni, obhāsentā catuddisā;</p>
<p class="gathalast">Sammukhā devarājassa, tidasānañca sammukhā.</p>
<p class="hangnum"><a name="para219"></a><span class="paranum">219</span>.</p>
<p class="gatha1"> ‘‘Vutthaṃ <a name="M4.0360"></a> me bhavanaṃ dibyaṃ, bhuttā kāmā amānusā;</p>
<p class="gathalast">Tāvatiṃsesu devesu, sabbakāmasamiddhisu.</p>
<p class="hangnum"><a name="para220"></a><span class="paranum">220</span>.</p>
<p class="gatha1"> ‘‘Sohaṃ etādisaṃ hitvā, puññāyamhi idhāgato;</p>
<p class="gathalast">Dhammameva carissāmi, nāhaṃ rajjena atthiko.</p>
<p class="hangnum"><a name="para221"></a><span class="paranum">221</span>.</p>
<p class="gatha1"> ‘‘Adaṇḍāvacaraṃ <a name="V4.0322"></a><a name="P4.0360"></a> maggaṃ, sammāsambuddhadesitaṃ;</p>
<p class="gathalast">Taṃ maggaṃ paṭipajjissaṃ, yena gacchanti subbatā’’ti.</p>
<p class="bodytext">Tattha <span class="bld">vutthaṃ me bhavanaṃ dibya</span>nti vejayantaṃ sandhāya āha. <span class="bld">Sohaṃ etādisa</span>nti tāta nārada, sohaṃ buddhañāṇena aparicchindanīyaṃ evarūpaṃ kāmaguṇasampattiṃ pahāya puññakaraṇatthāya idhāgato. <span class="bld">Adaṇḍāvacara</span>nti adaṇḍehi nikkhittadaṇḍahatthehi avacaritabbaṃ sammādiṭṭhipurekkhāraṃ aṭṭhaṅgikaṃ maggaṃ. <span class="bld">Subbatā</span>ti yena maggena subbatā sabbaññubuddhā gacchanti, ahampi agatapubbaṃ disaṃ gantuṃ bodhitale nisīditvā tameva maggaṃ paṭipajjissāmīti.</p>
<p class="bodytext">Evaṃ bodhisatto imā gāthāyo sabbaññutaññāṇena saṅkhipitvā kathesi. Nārado punapi āha – ‘‘rajjaṃ, deva, anusāsā’’ti. ‘‘Tāta, na me rajjenattho, satta vassasatāni vigataṃ dānaṃ sattāheneva dātukāmamhī’’ti. Nārado ‘‘sādhū’’ti tassa vacanaṃ sampaṭicchitvā mahādānaṃ paṭiyādesi. Rājā sattāhaṃ dānaṃ datvā sattame divase kālaṃ katvā tāvatiṃsabhavaneyeva nibbatti.</p>
<p class="bodytext">Satthā imaṃ dhammadesanaṃ āharitvā ‘‘evaṃ vasitabbayuttakaṃ uposathakammaṃ nāmā’’ti dassetvā saccāni pakāsetvā jātakaṃ samodhānesi, saccapariyosāne uposathikesu upāsakesu keci sotāpattiphale, keci sakadāgāmiphale, keci anāgāmiphale patiṭṭhahiṃsu. Tadā nāradarājā sāriputto ahosi, mātali ānando, sakko anuruddho, sādhinarājā pana ahameva ahosinti.</p>
<p class="centered">Sādhinajātakavaṇṇanā ekādasamā.</p>
<p class="hangnum"> </p>
<p class="bodytext"> [495] 12. Dasabrāhmaṇajātakavaṇṇanā</p>
<p class="bodytext"><span class="bld">Rājā</span> <a name="M4.0361"></a> <span class="bld">avoca vidhura</span>nti idaṃ satthā jetavane viharanto asadisadānaṃ ārabbha kathesi. Taṃ aṭṭhakanipāte <span class="bld">ādittajātake</span> (jā. 1.8.69 ādayo) vitthāritameva. Rājā kira taṃ dānaṃ dadanto satthāraṃ jeṭṭhakaṃ katvā pañca bhikkhusatāni vicinitvā gaṇhitvā mahākhīṇāsavānaṃyeva adāsi. Athassa guṇakathaṃ kathentā ‘‘āvuso, rājā asadisadānaṃ dadanto vicinitvā mahapphalaṭṭhāne adāsī’’ti dhammasabhāyaṃ kathaṃ samuṭṭhāpesuṃ. Satthā āgantvā ‘‘kāya <a name="V4.0323"></a> nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘anacchariyaṃ, bhikkhave, yaṃ kosalarājā <a name="P4.0361"></a> mādisassa buddhassa upaṭṭhāko hutvā viceyyadānaṃ deti, porāṇakapaṇḍitā anuppanne buddhepi viceyyadānaṃ adaṃsū’’ti vatvā atītaṃ āhari.</p>
<p class="bodytext">Atīte kururaṭṭhe indapatthanagare yudhiṭṭhilagotto korabyo nāma rājā rajjaṃ kāresi. Tassa vidhuro nāma amacco atthañca dhammañca anusāsati. Rājā sakalajambudīpaṃ khobhetvā mahādānaṃ deti. Taṃ gahetvā bhuñjantesu ekopi pañcasīlamattaṃ rakkhanto nāma natthi, sabbe dussīlāva, dānaṃ rājānaṃ na toseti. Rājā ‘‘viceyyadānaṃ mahapphala’’nti sīlavantānaṃ dātukāmo hutvā cintesi ‘‘vidhurapaṇḍitena saddhiṃ mantayissāmī’’ti. So taṃ upaṭṭhānaṃ āgataṃ āsane nisīdāpetvā pañhaṃ pucchi. Tamatthaṃ pakāsento satthā upaḍḍhagāthamāha –</p>
<p class="hangnum"><a name="para222"></a><span class="paranum">222</span>.</p>
<p class="gatha1"> ‘‘Rājā avoca vidhuraṃ, dhammakāmo yudhiṭṭhilo’’ti;</p>
<p class="bodytext">Parato rañño ca vidhurassa ca vacanapaṭivacanaṃ hoti –</p>
<p class="gathalast">‘‘Brāhmaṇe vidhura pariyesa, sīlavante bahussute.</p>
<p class="hangnum"><a name="para223"></a><span class="paranum">223</span>.</p>
<p class="gatha1"> ‘‘Virate methunā dhammā, ye me bhuñjeyyu bhojanaṃ;</p>
<p class="gathalast">Dakkhiṇaṃ samma dassāma, yattha dinnaṃ mahapphalaṃ.</p>
<p class="hangnum"><a name="para224"></a><span class="paranum">224</span>.</p>
<p class="gatha1"> ‘‘Dullabhā brāhmaṇā deva, sīlavanto bahussutā;</p>
<p class="gathalast">Viratā methunā dhammā, ye te bhuñjeyyu bhojanaṃ.</p>
<p class="hangnum"><a name="para225"></a><span class="paranum">225</span>.</p>
<p class="gatha1"> ‘‘Dasa <a name="M4.0362"></a> khalu mahārāja, yā tā brāhmaṇajātiyo;</p>
<p class="gathalast">Tesaṃ vibhaṅgaṃ vicayaṃ, vitthārena suṇohi me.</p>
<p class="hangnum"><a name="para226"></a><span class="paranum">226</span>.</p>
<p class="gatha1"> ‘‘Pasibbake gahetvāna, puṇṇe mūlassa saṃvute;</p>
<p class="gathalast">Osadhikāyo ganthenti, nhāpayanti japanti ca.</p>
<p class="hangnum"><a name="para227"></a><span class="paranum">227</span>.</p>
<p class="gatha1"> ‘‘Tikicchakasamā rāja, tepi vuccanti brāhmaṇā;</p>
<p class="gathalast">Akkhātā te mahārāja, tādise nipatāmase.</p>
<p class="hangnum"><a name="para228"></a><span class="paranum">228</span>.</p>
<p class="gatha1"> ‘‘Apetā <a name="V4.0324"></a><a name="P4.0362"></a> te ca brahmaññā, (iti rājā korabyo)</p>
<p class="gatha2">Na te vuccanti brāhmaṇā;</p>
<p class="gathalast">Aññe vidhura pariyesa, sīlavante bahussute.</p>
<p class="hangnum"><a name="para229"></a><span class="paranum">229</span>.</p>
<p class="gatha1"> ‘‘Virate methunā dhammā, ye me bhuñjeyyu bhojanaṃ;</p>
<p class="gathalast">Dakkhiṇaṃ samma dassāma, yattha dinnaṃ mahapphalaṃ.</p>
<p class="hangnum"><a name="para230"></a><span class="paranum">230</span>.</p>
<p class="gatha1"> ‘‘Kiṅkiṇikāyo gahetvā, ghosenti puratopi te;</p>
<p class="gathalast">Pesanānipi gacchanti, rathacariyāsu sikkhare.</p>
<p class="hangnum"><a name="para231"></a><span class="paranum">231</span>.</p>
<p class="gatha1"> ‘‘Paricārakasamā rāja, tepi vuccanti brāhmaṇā;</p>
<p class="gathalast">Akkhātā te mahārāja, tādise nipatāmase.</p>
<p class="hangnum"><a name="para232"></a><span class="paranum">232</span>.</p>
<p class="gatha1"> ‘‘Apetā te ca brahmaññā, (iti rājā korabyo)</p>
<p class="gatha2">Na te vuccanti brāhmaṇā;</p>
<p class="gathalast">Aññe vidhura pariyesa, sīlavante bahussute.</p>
<p class="hangnum"><a name="para233"></a><span class="paranum">233</span>.</p>
<p class="gatha1"> ‘‘Virate methunā dhammā, ye me bhuñjeyyu bhojanaṃ;</p>
<p class="gathalast">Dakkhiṇaṃ samma dassāma, yattha dinnaṃ mahapphalaṃ.</p>
<p class="hangnum"><a name="para234"></a><span class="paranum">234</span>.</p>
<p class="gatha1"> ‘‘Kamaṇḍaluṃ gahetvāna, vaṅkadaṇḍañca brāhmaṇā;</p>
<p class="gatha2">Paccupessanti rājāno, gāmesu nigamesu ca;</p>
<p class="gathalast">Nādinne vuṭṭhahissāma, gāmamhi vā vanamhi vā.</p>
<p class="hangnum"><a name="para235"></a><span class="paranum">235</span>.</p>
<p class="gatha1"> ‘‘Niggāhakasamā <a name="M4.0363"></a> rāja, tepi vuccanti brāhmaṇā;</p>
<p class="gathalast">Akkhātā te mahārāja, tādise nipatāmase.</p>
<p class="hangnum"><a name="para236"></a><span class="paranum">236</span>.</p>
<p class="gatha1"> ‘‘Apetā te ca brahmaññā, (iti rājā korabyo)</p>
<p class="gatha2">Na te vuccanti brāhmaṇā;</p>
<p class="gathalast">Aññe vidhura pariyesa, sīlavante bahussute.</p>
<p class="hangnum"><a name="para237"></a><span class="paranum">237</span>.</p>
<p class="gatha1"> ‘‘Virate <a name="V4.0325"></a> methunā dhammā, ye me bhuñjeyyu bhojanaṃ;</p>
<p class="gathalast">Dakkhiṇaṃ samma dassāma, yattha dinnaṃ mahapphalaṃ.</p>
<p class="hangnum"><a name="para238"></a><span class="paranum">238</span>.</p>
<p class="gatha1"> ‘‘Parūḷhakacchanakhalomā, paṅkadantā rajassirā;</p>
<p class="gathalast">Okiṇṇā rajareṇūhi, yācakā vicaranti te.</p>
<p class="hangnum"><a name="para239"></a><span class="paranum">239</span>.</p>
<p class="gatha1"> ‘‘Khāṇughātasamā rāja, tepi vuccanti brāhmaṇā;</p>
<p class="gathalast">Akkhātā te mahārāja, tādise nipatāmase.</p>
<p class="hangnum"><a name="para240"></a><span class="paranum">240</span>.</p>
<p class="gatha1"> ‘‘Apetā <a name="P4.0363"></a> te ca brahmaññā, (iti rājā korabyo)</p>
<p class="gatha2">Na te vuccanti brāhmaṇā;</p>
<p class="gathalast">Aññe vidhura pariyesa, sīlavante bahussute.</p>
<p class="hangnum"><a name="para241"></a><span class="paranum">241</span>.</p>
<p class="gatha1"> ‘‘Virate methunā dhammā, ye me bhuñjeyyu bhojanaṃ;</p>
<p class="gathalast">Dakkhiṇaṃ samma dassāma, yattha dinnaṃ mahapphalaṃ.</p>
<p class="hangnum"><a name="para242"></a><span class="paranum">242</span>.</p>
<p class="gatha1"> ‘‘Harītakaṃ āmalakaṃ, ambaṃ jambuṃ vibhītakaṃ;</p>
<p class="gathalast">Labujaṃ dantapoṇāni, beluvā badarāni ca.</p>
<p class="hangnum"><a name="para243"></a><span class="paranum">243</span>.</p>
<p class="gatha1"> ‘‘Rājāyatanaṃ ucchupuṭaṃ, dhūmanettaṃ madhuañjanaṃ;</p>
<p class="gathalast">Uccāvacāni paṇiyāni, vipaṇenti janādhipa.</p>
<p class="hangnum"><a name="para244"></a><span class="paranum">244</span>.</p>
<p class="gatha1"> ‘‘Vāṇijakasamā rāja, tepi vuccanti brāhmaṇā;</p>
<p class="gathalast">Akkhātā te mahārāja, tādise nipatāmase.</p>
<p class="hangnum"><a name="para245"></a><span class="paranum">245</span>.</p>
<p class="gatha1"> ‘‘Apetā te ca brahmaññā, (iti rājā korabyo)</p>
<p class="gatha2">Na te vuccanti brāhmaṇā;</p>
<p class="gathalast">Aññe vidhura pariyesa, sīlavante bahussute.</p>
<p class="hangnum"><a name="para246"></a><span class="paranum">246</span>.</p>
<p class="gatha1"> ‘‘Virate <a name="V4.0326"></a><a name="M4.0364"></a> methunā dhammā, ye me bhuñjeyyu bhojanaṃ;</p>
<p class="gathalast">Dakkhiṇaṃ samma dassāma, yattha dinnaṃ mahapphalaṃ.</p>
<p class="hangnum"><a name="para247"></a><span class="paranum">247</span>.</p>
<p class="gatha1"> ‘‘Kasivāṇijjaṃ kārenti, posayanti ajeḷake;</p>
<p class="gathalast">Kumāriyo pavecchanti, vivāhantāvahanti ca.</p>
<p class="hangnum"><a name="para248"></a><span class="paranum">248</span>.</p>
<p class="gatha1"> ‘‘Samā ambaṭṭhavessehi, tepi vuccanti brāhmaṇā;</p>
<p class="gathalast">Akkhātā te mahārāja, tādise nipatāmase.</p>
<p class="hangnum"><a name="para249"></a><span class="paranum">249</span>.</p>
<p class="gatha1"> ‘‘Apetā te ca brahmaññā, (iti rājā korabyo)</p>
<p class="gatha2">Na te vuccanti brāhmaṇā;</p>
<p class="gathalast">Aññe vidhura pariyesa, sīlavante bahussute.</p>
<p class="hangnum"><a name="para250"></a><span class="paranum">250</span>.</p>
<p class="gatha1"> ‘‘Virate methunā dhammā, ye me bhuñjeyyu bhojanaṃ;</p>
<p class="gathalast">Dakkhiṇaṃ samma dassāma, yattha dinnaṃ mahapphalaṃ.</p>
<p class="hangnum"><a name="para251"></a><span class="paranum">251</span>.</p>
<p class="gatha1"> ‘‘Nikkhittabhikkhaṃ <a name="P4.0364"></a> bhuñjanti, gāmesveke purohitā;</p>
<p class="gathalast">Bahū te paripucchanti, aṇḍacchedā nilañchakā.</p>
<p class="hangnum"><a name="para252"></a><span class="paranum">252</span>.</p>
<p class="gatha1"> ‘‘Pasūpi tattha haññanti, mahiṃsā sūkarā ajā;</p>
<p class="gatha2">Goghātakasamā rāja, tepi vuccanti brāhmaṇā;</p>
<p class="gathalast">Akkhātā te mahārāja, tādise nipatāmase.</p>
<p class="hangnum"><a name="para253"></a><span class="paranum">253</span>.</p>
<p class="gatha1"> ‘‘Apetā te ca brahmaññā, (iti rājā korabyo)</p>
<p class="gatha2">Na te vuccanti brāhmaṇā;</p>
<p class="gathalast">Aññe vidhura pariyesa, sīlavante bahussute.</p>
<p class="hangnum"><a name="para254"></a><span class="paranum">254</span>.</p>
<p class="gatha1"> ‘‘Virate methunā dhammā, ye me bhuñjeyyu bhojanaṃ;</p>
<p class="gathalast">Dakkhiṇaṃ samma dassāma, yattha dinnaṃ mahapphalaṃ.</p>
<p class="hangnum"><a name="para255"></a><span class="paranum">255</span>.</p>
<p class="gatha1"> ‘‘Asicammaṃ <a name="V4.0327"></a> gahetvāna, khaggaṃ paggayha brāhmaṇā;</p>
<p class="gathalast">Vessapathesu tiṭṭhanti, satthaṃ abbāhayantipi.</p>
<p class="hangnum"><a name="para256"></a><span class="paranum">256</span>.</p>
<p class="gatha1"> ‘‘Samā gopanisādehi, tepi vuccanti brāhmaṇā;</p>
<p class="gathalast">Akkhātā te mahārāja, tādise nipatāmase.</p>
<p class="hangnum"><a name="para257"></a><span class="paranum">257</span>.</p>
<p class="gatha1"> ‘‘Apetā <a name="M4.0365"></a> te ca brahmaññā, (iti rājā korabyo)</p>
<p class="gatha2">Na te vuccanti brāhmaṇā;</p>
<p class="gathalast">Aññe vidhura pariyesa, sīlavante bahussute.</p>
<p class="hangnum"><a name="para258"></a><span class="paranum">258</span>.</p>
<p class="gatha1"> ‘‘Virate methunā dhammā, ye me bhuñjeyyu bhojanaṃ;</p>
<p class="gathalast">Dakkhiṇaṃ samma dassāma, yattha dinnaṃ mahapphalaṃ.</p>
<p class="hangnum"><a name="para259"></a><span class="paranum">259</span>.</p>
<p class="gatha1"> ‘‘Araññe kuṭikaṃ katvā, kuṭāni kārayanti te;</p>
<p class="gathalast">Sasabiḷāre bādhenti, āgodhā macchakacchapaṃ.</p>
<p class="hangnum"><a name="para260"></a><span class="paranum">260</span>.</p>
<p class="gatha1"> ‘‘Te luddakasamā rāja, tepi vuccanti brāhmaṇā;</p>
<p class="gathalast">Akkhātā te mahārāja, tādise nipatāmase.</p>
<p class="hangnum"><a name="para261"></a><span class="paranum">261</span>.</p>
<p class="gatha1"> ‘‘Apetā te ca brahmaññā, (iti rājā korabyo)</p>
<p class="gatha2">Na te vuccanti brāhmaṇā;</p>
<p class="gathalast">Aññe vidhura pariyesa, sīlavante bahussute.</p>
<p class="hangnum"><a name="para262"></a><span class="paranum">262</span>.</p>
<p class="gatha1"> ‘‘Virate <a name="P4.0365"></a> methunā dhammā, ye me bhuñjeyyu bhojanaṃ;</p>
<p class="gathalast">Dakkhiṇaṃ samma dassāma, yattha dinnaṃ mahapphalaṃ.</p>
<p class="hangnum"><a name="para263"></a><span class="paranum">263</span>.</p>
<p class="gatha1"> ‘‘Aññe dhanassa kāmā hi, heṭṭhāmañce pasakkitā;</p>
<p class="gathalast">Rājāno upari nhāyanti, somayāge upaṭṭhite.</p>
<p class="hangnum"><a name="para264"></a><span class="paranum">264</span>.</p>
<p class="gatha1"> ‘‘Malamajjakasamā <a name="V4.0328"></a> rāja, tepi vuccanti brāhmaṇā;</p>
<p class="gathalast">Akkhātā te mahārāja, tādise nipatāmase.</p>
<p class="hangnum"><a name="para265"></a><span class="paranum">265</span>.</p>
<p class="gatha1"> ‘‘Apetā te ca brahmaññā, (iti rājā korabyo)</p>
<p class="gatha2">Na te vuccanti brāhmaṇā;</p>
<p class="gathalast">Aññe vidhura pariyesa, sīlavante bahussute.</p>
<p class="hangnum"><a name="para266"></a><span class="paranum">266</span>.</p>
<p class="gatha1"> ‘‘Virate methunā dhammā, ye me bhuñjeyyu bhojanaṃ;</p>
<p class="gathalast">Dakkhiṇaṃ samma dassāma, yattha dinnaṃ mahapphala’’nti.</p>
<p class="bodytext">Tattha <span class="bld">sīlavante</span>ti maggenāgatasīle. <span class="bld">Bahussute</span>ti paṭivedhabahussute. <span class="bld">Dakkhiṇa</span>nti dānaṃ. <span class="bld">Ye te</span>ti ye dhammikā samaṇabrāhmaṇā tava dānaṃ <a name="M4.0366"></a> bhuñjeyyuṃ, te dullabhā. <span class="bld">Brāhmaṇajātiyo</span>ti brāhmaṇakulāni. <span class="bld">Tesaṃ vibhaṅgaṃ vicaya</span>nti tesaṃ brāhmaṇānaṃ vibhaṅgaṃ mama paññāya vicitabhāvaṃ vitthārena suṇohi. <span class="bld">Saṃvute</span>ti baddhamukhe. <span class="bld">Osadhikāyo ganthentī</span>ti ‘‘idaṃ imassa rogassa bhesajjaṃ, idaṃ imassa rogassa bhesajja’’nti evaṃ siloke bandhitvā manussānaṃ denti. <span class="bld">Nhāpayantī</span>ti nahāpanaṃ nāma karonti. <span class="bld">Japanti cā</span>ti bhūtavijjaṃ parivattenti. <span class="bld">Tikicchakasamā</span>ti vejjasadisā. <span class="bld">Tepi vuccantī</span>ti tepi ‘‘brāhmaṇā vā mayaṃ, abrāhmaṇā vā’’ti ajānitvā vejjakammena jīvikaṃ kappentā vohārena ‘‘brāhmaṇā’’ti vuccanti. <span class="bld">Akkhātā te</span>ti ime te mayā vejjabrāhmaṇā nāma akkhātā. <span class="bld">Nipatāmase</span>ti vadehi dāni, kiṃ tādise brāhmaṇe nipatāma, nimantanatthāya upasaṅkamāma, atthi te etehi atthoti pucchati. <span class="bld">Brahmaññā</span>ti brāhmaṇadhammato. <span class="bld">Na te vuccantī</span>ti te bāhitapāpatāya brāhmaṇā nāma na vuccanti.</p>
<p class="bodytext"><span class="bld">Kiṅkiṇikāyo</span>ti mahārāja, aparepi brāhmaṇā attano brāhmaṇadhammaṃ chaḍḍetvā jīvikatthāya rājarājamahāmattānaṃ purato kaṃsatāḷe gahetvā vādentā gāyantā gacchanti. <span class="bld">Pesanānipī</span>ti dāsakammakarā viya pesanānipi gacchanti. <span class="bld">Rathacariyāsū</span>ti rathasippaṃ sikkhanti. <span class="bld">Paricārakasamā</span>ti dāsakammakarasadisā. <span class="bld">Vaṅkadaṇḍa</span>nti <a name="P4.0366"></a> vaṅkadaṇḍakaṭṭhaṃ. <span class="bld">Paccupessanti rājāno</span>ti rājarājamahāmatte paṭicca āgamma sandhāya upasevanti. <span class="bld">Gāmesu nigamesu cā</span>ti tesaṃ nivesanadvāre nisīdanti. <span class="bld">Niggāhakasamā</span>ti niggahakārakehi balisādhakarājapurisehi samā. Yathā te purisā ‘‘aggahetvā na gamissāmā’’ti niggahaṃ katvā gaṇhantiyeva, tathā ‘‘gāme vā <a name="V4.0329"></a> vane vā aladdhā marantāpi na vuṭṭhahissāmā’’ti upavasanti. <span class="bld">Tepī</span>ti tepi balisādhakasadisā pāpadhammā.</p>
<p class="bodytext"><span class="bld">Rajareṇūhī</span>ti rajehi ca paṃsūhi ca okiṇṇā. <span class="bld">Yācakā</span>ti dhanayācakā. <span class="bld">Khāṇughātasamā</span>ti malīnasarīratāya jhāmakhette khāṇughātakehi bhūmiṃ khaṇitvā jhāmakhāṇukauddharaṇakamanussehi samānā, ‘‘aggahetvā na gamissāmā’’ti niccalabhāvena ṭhitattā nikhaṇitvā ṭhapitavatikhāṇukā viyātipi attho. <span class="bld">Tepī</span>ti tepi tathā laddhaṃ dhanaṃ vaḍḍhiyā payojetvā puna tatheva ṭhitattā dussīlā brāhmaṇā.</p>
<p class="bodytext"><span class="bld">Ucchupuṭa</span>nti <a name="M4.0367"></a> ucchuñceva phāṇitapuṭañca. <span class="bld">Madhuañjana</span>nti madhuñceva añjanañca. <span class="bld">Uccāvacānī</span>ti mahagghaappagghāni. <span class="bld">Paṇiyānī</span>ti bhaṇḍāni. <span class="bld">Vipaṇentī</span>ti vikkiṇanti. <span class="bld">Tepī</span>ti tepi imāni ettakāni vikkiṇitvā jīvikakappakā vāṇijakabrāhmaṇā. <span class="bld">Posayantī</span>ti gorasavikkayena jīvikakappanatthaṃ posenti. <span class="bld">Pavecchantī</span>ti attano dhītaro hiraññasuvaṇṇaṃ gahetvā paresaṃ denti. Te evaṃ paresaṃ dadamānā vivāhanti nāma, attano puttānaṃ atthāya gaṇhamānā āvāhanti nāma. <span class="bld">Ambaṭṭhavessehī</span>ti kuṭumbikehi ceva gahapatīhi ca samā, tepi vohāravasena ‘‘brāhmaṇā’’ti vuccanti.</p>
<p class="bodytext"><span class="bld">Nikkhittabhikkha</span>nti gāmapurohitā hutvā attano atthāya nibaddhabhikkhaṃ. <span class="bld">Bahū te</span>ti bahū janā ete gāmapurohite nakkhattamuhuttamaṅgalāni pucchanti. <span class="bld">Aṇḍacchedā nilañchakā</span>ti bhatiṃ gahetvā balibaddānaṃ aṇḍacchedakā ceva tisūlādiaṅkakaraṇena lañchakā ca, lakkhaṇakārakāti attho. <span class="bld">Tatthā</span>ti tesaṃ gāmapurohitānaṃ gehesu maṃsavikkiṇanatthaṃ ete pasuādayopi haññanti. <span class="bld">Tepī</span>ti tepi goghātakasamā brāhmaṇāti vuccanti.</p>
<p class="bodytext"><span class="bld">Asicamma</span>nti asilaṭṭhiñceva kaṇḍavāraṇañca. <span class="bld">Vessapathesū</span>ti vāṇijānaṃ gamanamaggesu. <span class="bld">Satthaṃ abbāhayantī</span>ti satthavāhānaṃ hatthato satampi sahassampi gahetvā satthe corāṭaviṃ atibāhenti. <span class="bld">Gopanisādehī</span>ti gopālakehi ceva nisādehi ca gāmaghātakacorehi samāti vuttaṃ. <span class="bld">Tepī</span>ti tepi evarūpā brāhmaṇāti vuccanti. <span class="bld">Kuṭāni kārayanti te</span>ti kūṭapāsādīni ropenti. <span class="bld">Sasabiḷāre</span>ti sase ceva biḷāre ca. Etena thalacare mige dasseti. <span class="bld">Āgodhā macchakacchapa</span>nti thalajesu tāva āgodhato mahante ca khuddake ca pāṇayo bādhenti mārenti, jalajesu macchakacchape. <span class="bld">Tepī</span>ti tepi luddakasamā <a name="P4.0367"></a> brāhmaṇāti vuccanti.</p>
<p class="bodytext"><span class="bld">Aññe</span> <a name="V4.0330"></a> <span class="bld">dhanassa kāmā hī</span>ti apare brāhmaṇā dhanaṃ patthentā. <span class="bld">Heṭṭhāmañce pasakkitā</span>ti ‘‘kalipavāhakammaṃ kāressāmā’’ti ratanamayaṃ mañcaṃ kāretvā tassa heṭṭhā nipannā acchanti. Atha nesaṃ somayāge upaṭṭhite rājāno upari nahāyanti, te kira somayāge niṭṭhite āgantvā <a name="M4.0368"></a> tasmiṃ mañce nisīdanti. Atha ne aññe brāhmaṇā ‘‘kaliṃ pavāhessāmā’’ti nahāpenti. Ratanamañco ceva rañño rājālaṅkāro ca sabbo heṭṭhāmañce nipannasseva hoti. <span class="bld">Tepī</span>ti tepi malamajjakehi nahāpitehi sadisā brāhmaṇāti vuccanti.</p>
<p class="bodytext">Evañcime vohāramattabrāhmaṇe dassetvā idāni paramatthabrāhmaṇe dassento dve gāthā abhāsi –</p>
<p class="hangnum"><a name="para267"></a><span class="paranum">267</span>.</p>
<p class="gatha1"> ‘‘Atthi kho brāhmaṇā deva, sīlavanto bahussutā;</p>
<p class="gathalast">Viratā methunā dhammā, ye te bhuñjeyyu bhojanaṃ.</p>
<p class="hangnum"><a name="para268"></a><span class="paranum">268</span>.</p>
<p class="gatha1"> ‘‘Ekañca bhattaṃ bhuñjanti, na ca majjaṃ pivanti te;</p>
<p class="gathalast">Akkhātā te mahārāja, tādise nipatāmase’’ti.</p>
<p class="bodytext">Tattha <span class="bld">sīlavanto</span>ti ariyasīlena samannāgatā. <span class="bld">Bahussutā</span>ti paṭivedhabāhusaccena samannāgatā. <span class="bld">Tādise</span>ti evarūpe bāhitapāpe paccekabuddhabrāhmaṇe nimantanatthāya upasaṅkamāmāti.</p>
<p class="bodytext">Rājā tassa kathaṃ sutvā pucchi ‘‘samma vidhura, evarūpā aggadakkhiṇeyyā brāhmaṇā kahaṃ vasantī’’ti? Uttarahimavante nandamūlakapabbhāre, mahārājāti. ‘‘Tena hi, paṇḍita, tava balena mayhaṃ te brāhmaṇe pariyesā’’ti tuṭṭhamānaso gāthamāha –</p>
<p class="hangnum"><a name="para269"></a><span class="paranum">269</span>.</p>
<p class="gatha1"> ‘‘Ete kho brāhmaṇā vidhura, sīsavanto bahussutā;</p>
<p class="gathalast">Ete vidhura pariyesa, khippañca ne nimantayā’’ti.</p>
<p class="bodytext">Mahāsatto ‘‘sādhū’’ti tassa vacanaṃ sampaṭicchitvā ‘‘tena hi, mahārāja, nagaraṃ alaṅkārāpetvā sabbe nagaravāsino dānaṃ datvā uposathaṃ adhiṭṭhāya samādinnasīlā hontū’’ti bheriṃ carāpetvā ‘‘tumhepi saddhiṃ parijanena uposathaṃ samādiyathā’’ti vatvā sayaṃ pātova bhuñjitvā uposathaṃ samādāya sāyanhasamaye jātipupphapuṇṇaṃ suvaṇṇasamuggaṃ āharāpetvā raññā <a name="V4.0331"></a> saddhiṃ pañcapatiṭṭhitaṃ patiṭṭhahitvā <a name="P4.0368"></a> paccekabuddhānaṃ guṇe anussaritvā vanditvā ‘‘uttarahimavante nandamūlakapabbhāravāsino pañcasatā paccekabuddhā sve amhākaṃ bhikkhaṃ gaṇhantū’’ti nimantetvā ākāse aṭṭha pupphamuṭṭhiyo vissajjesi. Tadā tattha pañcasatā paccekabuddhā vasanti, pupphāni gantvā tesaṃ upari patiṃsu. Te āvajjentā taṃ kāraṇaṃ <a name="M4.0369"></a> ñatvā ‘‘mārisā, vidhurapaṇḍitena nimantitamha, na kho panesa ittarasatto, buddhaṅkuro esa, imasmiṃyeva kappe buddho bhavissati, karissāmassa saṅgaha’’nti nimantanaṃ adhivāsayiṃsu. Mahāsatto pupphānaṃ anāgamanasaññāya adhivāsitabhāvaṃ ñatvā ‘‘mahārāja, sve paccekabuddhā āgamissanti, sakkārasammānaṃ karohī’’ti āha. Rājā punadivase mahāsakkāraṃ katvā mahātale mahārahāni āsanāni paññapesi. Paccekabuddhā anotattadahe katasarīrapaṭijagganā velaṃ sallakkhetvā ākāsenāgantvā rājaṅgaṇe otariṃsu. Rājā ca bodhisatto ca pasannamānasā tesaṃ hatthato pattāni gahetvā pāsādaṃ āropetvā nisīdāpetvā dakkhiṇodakaṃ datvā paṇītena khādanīyena bhojanīyena parivisiṃsu. Bhattakiccapariyosāne ca punadivasatthāyāti evaṃ satta divase nimantetvā mahādānaṃ datvā sattame divase sabbaparikkhāre adaṃsu. Te anumodanaṃ katvā ākāsena tattheva gatā, parikkhārāpi tehi saddhiṃyeva gatā.</p>
<p class="bodytext">Satthā imaṃ dhammadesanaṃ āharitvā ‘‘anacchariyaṃ, bhikkhave, kosalarañño mama upaṭṭhākassa sato viceyyadānaṃ dātuṃ, porāṇakapaṇḍitā anuppannepi buddhe dānaṃ adaṃsuyevā’’ti vatvā jātakaṃ samodhānesi – ‘‘tadā rājā ānando ahosi, vidhurapaṇḍito pana ahameva ahosi’’nti.</p>
<p class="centered">Dasabrāhmaṇajātakavaṇṇanā dvādasamā.</p>
<p class="hangnum"> </p>
<p class="bodytext"> [496] 13. Bhikkhāparamparajātakavaṇṇanā</p>
<p class="bodytext"><span class="bld">Sukhumālarūpaṃ</span> <a name="P4.0369"></a> <span class="bld">disvā</span>ti idaṃ satthā jetavane viharanto aññataraṃ kuṭumbikaṃ ārabbha kathesi. So kira saddho ahosi pasanno, tathāgatassa ceva saṅghassa ca nibaddhaṃ mahāsakkāraṃ karoti. Athekadivasaṃ cintesi ‘‘ahaṃ buddharatanassa ceva saṅgharatanassa ca paṇītāni khādanīyabhojanīyāni ceva sukhumavatthāni ca dento niccaṃ mahāsakkāraṃ karomi, idāni dhammaratanassapi karissāmi, kathaṃ nu kho tassa sakkāraṃ karontena <a name="M4.0370"></a> kattabba’’nti. So bahūni gandhamālādīni <a name="V4.0332"></a> ādāya jetavanaṃ gantvā satthāraṃ vanditvā pucchi ‘‘ahaṃ, bhante, dhammaratanassa sakkāraṃ kattukāmomhi, kathaṃ nu kho tassa sakkāraṃ karontena kattabba’’nti. Atha naṃ satthā āha – ‘‘sace dhammaratanassa sakkāraṃ kattukāmo, dhammabhaṇḍāgārikassa ānandassa sakkāraṃ karohī’’ti. So ‘‘sādhū’’ti paṭissuṇitvā theraṃ nimantetvā punadivase mahantena sakkārena attano gehaṃ netvā mahārahe āsane nisīdāpetvā gandhamālādīhi pūjetvā nānaggarasabhojanaṃ datvā mahagghe ticīvarappahonake sāṭake adāsi. Theropi ‘‘ayaṃ sakkāro dhammaratanassa kato, na mayhaṃ anucchaviko, aggasāvakassa dhammasenāpatissa anucchaviko’’ti cintetvā piṇḍapātañca vatthāni ca vihāraṃ haritvā sāriputtattherassa adāsi. Sopi ‘‘ayaṃ sakkāro dhammaratanassa kato, ekantena dhammassāmino sammāsambuddhasseva anucchaviko’’ti cintetvā dasabalassa adāsi. Satthā attano uttaritaraṃ adisvā piṇḍapātaṃ paribhuñji, cīvarasāṭake aggahesi.</p>
<p class="bodytext">Bhikkhū dhammasabhāyaṃ kathaṃ samuṭṭhāpesuṃ ‘‘āvuso, asuko nāma kuṭumbiko ‘dhammaratanassa sakkāraṃ karomī’ti dhammabhaṇḍāgārikassa ānandattherassa adāsi. Thero ‘nāyaṃ mayhaṃ anucchaviko’ti dhammasenāpatino adāsi, sopi ‘nāyaṃ mayhaṃ anucchaviko’ti tathāgatassa adāsi. Tathāgato aññaṃ uttaritaraṃ apassanto attano dhammassāmitāya ‘mayhameveso anucchaviko’ti taṃ piṇḍapātaṃ paribhuñji, cīvarasāṭakepi gaṇhi, evaṃ so piṇḍapāto yathānucchavikatāya dhammassāminova pādamūlaṃ gato’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva piṇḍapāto paramparā yathānucchavikaṃ gacchati, pubbepi anuppanne buddhe agamāsiyevā’’ti vatvā atītaṃ āhari.</p>
<p class="bodytext">Atīte <a name="P4.0370"></a> bārāṇasiyaṃ brahmadatto agatigamanaṃ pahāya dasa rājadhamme akopento dhammena rajjaṃ kāresi. Evaṃ santepissa vinicchayo suñño viya ahosi. Rājā attano aguṇagavesako hutvā antonivesanādīni <a name="M4.0371"></a> pariggaṇhanto antepure ca antonagare ca dvāragāmesu ca attano aguṇaṃ kathentaṃ adisvā ‘‘janapade gavesissāmī’’ti amaccānaṃ rajjaṃ niyyādetvā purohitena saddhiṃ aññātakaveseneva kāsiraṭṭhe caranto kañci aguṇaṃ kathentaṃ adisvā paccante ekaṃ nigamaṃ patvā bahidvārasālāyaṃ nisīdi. Tasmiṃ khaṇe nigamavāsī asītikoṭivibhavo kuṭumbiko mahantena parivārena nhānatitthaṃ gacchanto sālāyaṃ nisinnaṃ suvaṇṇavaṇṇaṃ sukhumālasarīraṃ rājānaṃ disvā uppannasineho sālaṃ pavisitvā paṭisanthāraṃ katvā ‘‘idheva <a name="V4.0333"></a> hothā’’ti vatvā gehaṃ gantvā nānaggarasabhojanaṃ sampādetvā mahantena parivārena bhattabhājanāni gāhāpetvā agamāsi. Tasmiṃ khaṇe himavantavāsī pañcābhiñño tāpaso āgantvā tattheva nisīdi. Nandamūlakapabbhārato paccekabuddhopi āgantvā tattheva nisīdi.</p>
<p class="bodytext">Kuṭumbiko rañño hatthadhovanaudakaṃ datvā nānaggarasehi sūpabyañjanehi bhattapātiṃ sajjetvā rañño upanesi. Rājā naṃ gahetvā purohitassa brāhmaṇassa adāsi. Brāhmaṇo gahetvā tāpasassa adāsi. Tāpaso paccekabuddhassa santikaṃ gantvā vāmahatthena bhattapātiṃ, dakkhiṇahatthena kamaṇḍaluṃ gahetvā dakkhiṇodakaṃ datvā patte bhattaṃ pakkhipi. So kañci animantetvā anāpucchitvā paribhuñji. Tassa bhattakiccapariyosāne kuṭumbiko cintesi ‘‘mayā rañño bhattaṃ dinnaṃ, raññā brāhmaṇassa, brāhmaṇena tāpasassa, tāpasena paccekabuddhassa, paccekabuddho kañci anāpucchitvā paribhuñji, kiṃ nu kho imesaṃ ettakaṃ dānakāraṇaṃ, kiṃ imassa kañci anāpucchitvāva <a name="P4.0371"></a> bhuñjanakāraṇaṃ, anupubbena te pucchissāmī’’ti. So ekekaṃ upasaṅkamitvā vanditvā pucchi. Tepissa kathesuṃ –</p>
<p class="hangnum"><a name="para270"></a><span class="paranum">270</span>.</p>
<p class="gatha1"> ‘‘Sukhumālarūpaṃ disvā, raṭṭhā vivanamāgataṃ;</p>
<p class="gathalast">Kuṭāgāravarūpetaṃ, mahāsayanamupāsitaṃ.</p>
<p class="hangnum"><a name="para271"></a><span class="paranum">271</span>.</p>
<p class="gatha1"> ‘‘Tassa te pemakenāhaṃ, adāsiṃ vaḍḍhamodanaṃ;</p>
<p class="gathalast">Sālīnaṃ vicitaṃ bhattaṃ, suciṃ maṃsūpasecanaṃ.</p>
<p class="hangnum"><a name="para272"></a><span class="paranum">272</span>.</p>
<p class="gatha1"> ‘‘Taṃ tvaṃ bhattaṃ paṭiggayha, brāhmaṇassa adāsayi;</p>
<p class="gathalast">Attānaṃ anasitvāna, koyaṃ dhammo namatthu te.</p>
<p class="hangnum"><a name="para273"></a><span class="paranum">273</span>.</p>
<p class="gatha1"> ‘‘Ācariyo <a name="M4.0372"></a> brāhmaṇo mayhaṃ, kiccākiccesu byāvaṭo;</p>
<p class="gathalast">Garu ca āmantanīyo ca, dātumarahāmi bhojanaṃ.</p>
<p class="hangnum"><a name="para274"></a><span class="paranum">274</span>.</p>
<p class="gatha1"> ‘‘Brāhmaṇaṃ dāni pucchāmi, gotamaṃ rājapūjitaṃ;</p>
<p class="gathalast">Rājā te bhattaṃ pādāsi, suciṃ maṃsūpasecanaṃ.</p>
<p class="hangnum"><a name="para275"></a><span class="paranum">275</span>.</p>
<p class="gatha1"> ‘‘Taṃ <a name="V4.0334"></a> tvaṃ bhattaṃ paṭiggayha, isissa bhojanaṃ adā;</p>
<p class="gathalast">Akhettaññūsi dānassa, koyaṃ dhammo namatthu te.</p>
<p class="hangnum"><a name="para276"></a><span class="paranum">276</span>.</p>
<p class="gatha1"> ‘‘Bharāmi puttadāre ca, gharesu gadhito ahaṃ;</p>
<p class="gathalast">Bhuñje mānusake kāme, anusāsāmi rājino.</p>
<p class="hangnum"><a name="para277"></a><span class="paranum">277</span>.</p>
<p class="gatha1"> ‘‘Āraññikassa isino, cirarattaṃ tapassino;</p>
<p class="gathalast">Vuḍḍhassa bhāvitattassa, dātumarahāmi bhojanaṃ.</p>
<p class="hangnum"><a name="para278"></a><span class="paranum">278</span>.</p>
<p class="gatha1"> ‘‘Isiñca dāni pucchāmi, kisaṃ dhamanisanthataṃ;</p>
<p class="gathalast">Parūḷhakacchanakhalomaṃ, paṅkadantaṃ rajassiraṃ.</p>
<p class="hangnum"><a name="para279"></a><span class="paranum">279</span>.</p>
<p class="gatha1"> ‘‘Eko araññe viharasi, nāvakaṅkhasi jīvitaṃ;</p>
<p class="gathalast">Bhikkhu kena tayā seyyo, yassa tvaṃ bhojanaṃ adā.</p>
<p class="hangnum"><a name="para280"></a><span class="paranum">280</span>.</p>
<p class="gatha1"> ‘‘Khaṇantālukalambāni, bilālitakkalāni ca;</p>
<p class="gathalast">Dhunaṃ sāmākanīvāraṃ, saṅghāriyaṃ pasāriyaṃ.</p>
<p class="hangnum"><a name="para281"></a><span class="paranum">281</span>.</p>
<p class="gatha1"> ‘‘Sākaṃ bhisaṃ madhuṃ maṃsaṃ, badarāmalakāni ca;</p>
<p class="gathalast">Tāni āharitvā bhuñjāmi, atthi me so pariggaho.</p>
<p class="hangnum"><a name="para282"></a><span class="paranum">282</span>.</p>
<p class="gatha1"> ‘‘Pacanto <a name="P4.0372"></a> apacantassa, amamassa sakiñcano;</p>
<p class="gathalast">Anādānassa sādāno, dātumarahāmi bhojanaṃ.</p>
<p class="hangnum"><a name="para283"></a><span class="paranum">283</span>.</p>
<p class="gatha1"> ‘‘Bhikkhuñca dāni pucchāmi, tuṇhīmāsīna subbataṃ;</p>
<p class="gathalast">Isi te bhattaṃ pādāsi, suciṃ maṃsūpasecanaṃ.</p>
<p class="hangnum"><a name="para284"></a><span class="paranum">284</span>.</p>
<p class="gatha1"> ‘‘Taṃ tvaṃ bhattaṃ paṭiggayha, tuṇhī bhuñjasi ekako;</p>
<p class="gathalast">Nāññaṃ kañci nimantesi, koyaṃ dhammo namatthu te.</p>
<p class="hangnum"><a name="para285"></a><span class="paranum">285</span>.</p>
<p class="gatha1"> ‘‘Na <a name="V4.0335"></a> pacāmi na pācemi, na chindāmi na chedaye;</p>
<p class="gathalast">Taṃ maṃ akiñcanaṃ ñatvā, sabbapāpehi ārataṃ.</p>
<p class="hangnum"><a name="para286"></a><span class="paranum">286</span>.</p>
<p class="gatha1"> ‘‘Vāmena <a name="M4.0373"></a> bhikkhamādāya, dakkhiṇena kamaṇḍaluṃ;</p>
<p class="gathalast">Isi me bhattaṃ pādāsi, suciṃ maṃsūpasecanaṃ.</p>
<p class="hangnum"><a name="para287"></a><span class="paranum">287</span>.</p>
<p class="gatha1"> ‘‘Ete hi dātumarahanti, samamā sapariggahā;</p>
<p class="gathalast">Paccanīkamahaṃ maññe, yo dātāraṃ nimantaye’’ti.</p>
<p class="bodytext">Tattha <span class="bld">vivana</span>nti nirudakāraññasadisaṃ imaṃ paccantaṃ āgataṃ. <span class="bld">Kūṭāgāravarūpeta</span>nti kūṭāgāravarena upagataṃ, ekaṃ varakūṭāgāravāsinanti attho. <span class="bld">Mahāsayanamupāsita</span>nti tattheva supaññattaṃ sirisayanaṃ upāsitaṃ. <span class="bld">Tassa te</span>ti evarūpaṃ taṃ disvā ahaṃ pemamakāsiṃ, tassa te pemakena. <span class="bld">Vaḍḍhamodana</span>nti uttamodanaṃ. <span class="bld">Vicita</span>nti apagatakhaṇḍakāḷakehi vicitataṇḍulehi kataṃ. <span class="bld">Adāsayī</span>ti adāsi. <span class="bld">Attāna</span>nti attanā, ayameva vā pāṭho. <span class="bld">Anasitvānā</span>ti abhuñjitvā. <span class="bld">Koyaṃ dhammo</span>ti mahārāja, ko esa tumhākaṃ sabhāvo. <span class="bld">Namatthu te</span>ti namo tava atthu, yo tvaṃ attanā abhuñjitvā parassa adāsi.</p>
<p class="bodytext"><span class="bld">Ācariyo</span>ti kuṭumbika esa mayhaṃ ācārasikkhāpako ācariyo. <span class="bld">Byāvaṭo</span>ti ussuko. <span class="bld">Āmantanīyo</span>ti āmantetabbayuttako mayā dinnaṃ bhattaṃ gahetuṃ anurūpo. <span class="bld">Dātumarahāmī</span>ti ‘‘ahaṃ evarūpassa ācariyassa bhojanaṃ dātuṃ arahāmī’’ti rājā brāhmaṇassa guṇaṃ vaṇṇesi. <span class="bld">Akhettaññūsī</span>ti nāhaṃ dānassa khettaṃ, mayi dinnaṃ mahapphalaṃ na hotīti evaṃ attānaṃ dānassa akhettaṃ jānāsi maññeti. <span class="bld">Anusāsāmī</span>ti attano atthaṃ pahāya rañño atthañca dhammañca anusāsāmi.</p>
<p class="bodytext">Evaṃ attano aguṇaṃ kathetvā <span class="bld">āraññikassā</span>ti isino guṇaṃ kathesi. <span class="bld">Isino</span>ti sīlādiguṇapariyesakassa. <span class="bld">Tapassino</span>ti tapanissitassa. <span class="bld">Vuḍḍhassā</span>ti <a name="P4.0373"></a> paṇḍitassa guṇavuḍḍhassa. <span class="bld">Nāvakaṅkhasī</span>ti sayaṃ dullabhabhojano hutvā evarūpaṃ bhojanaṃ aññassa desi, kiṃ attano jīvitaṃ na kaṅkhasi. <span class="bld">Bhikkhu kenā</span>ti ayaṃ bhikkhu katarena guṇena tayā seṭṭhataro.</p>
<p class="bodytext"><span class="bld">Khaṇantālukalambānī</span>ti <a name="V4.0336"></a><a name="M4.0374"></a> khaṇanto ālūni ceva tālakandāni ca. <span class="bld">Bilālitakkalāni cā</span>ti bilālikandatakkalakandāni ca. <span class="bld">Dhunaṃ sāmākanīvāra</span>nti sāmākañca nīvārañca dhunitvā. <span class="bld">Saṅghāriyaṃ pasāriya</span>nti ete sāmākanīvāre dhunanto saṅghāretvā puna sukkhāpite pasāretvā suppena papphoṭetvā koṭṭetvā taṇḍule ādāya pacitvā bhuñjāmīti vadati. <span class="bld">Sāka</span>nti yaṃ kiñci sūpeyyapaṇṇaṃ. <span class="bld">Maṃsa</span>nti sīhabyagghavighāsādimaṃsaṃ. <span class="bld">Tāni āharitvā</span>ti tāni sākādīni āharitvā. <span class="bld">Amamassā</span>ti taṇhādiṭṭhimamattarahitassa. <span class="bld">Sakiñcano</span>ti sapalibodho. <span class="bld">Anādānassā</span>ti niggahaṇassa. <span class="bld">Dātumarahāmī</span>ti evarūpassa paccekabuddhassa attanā laddhabhojanaṃ dātuṃ arahāmi.</p>
<p class="bodytext"><span class="bld">Tuṇhīmāsīna</span>nti kiñci avatvā nisinnaṃ. <span class="bld">Akiñcana</span>nti rāgakiñcanādīhi rahitaṃ. <span class="bld">Ārata</span>nti virataṃ sabbapāpāni pahāya ṭhitaṃ. <span class="bld">Kamaṇḍalu</span>nti kuṇḍikaṃ. <span class="bld">Ete hī</span>ti ete rājādayo tayo janāti hatthaṃ pasāretvā te niddisanto evamāha. <span class="bld">Dātumarahantī</span>ti mādisassa dātuṃ arahanti. <span class="bld">Paccanīka</span>nti paccanīkapaṭipadaṃ. Dāyakassa hi nimantanaṃ ekavīsatiyā anesanāsu aññatarāya piṇḍapātapariyesanāya jīvikakappanasaṅkhātā micchājīvapaṭipatti nāma hoti.</p>
<p class="bodytext">Tassa vacanaṃ sutvā kuṭumbiko attamano dve osānagāthā abhāsi –</p>
<p class="hangnum"><a name="para288"></a><span class="paranum">288</span>.</p>
<p class="gatha1"> ‘‘Atthāya vata me ajja, idhāgacchi rathesabho;</p>
<p class="gathalast">Sohaṃ ajja pajānāmi, yattha dinnaṃ mahapphalaṃ.</p>
<p class="hangnum"><a name="para289"></a><span class="paranum">289</span>.</p>
<p class="gatha1"> ‘‘Raṭṭhesu giddhā rājāno, kiccākiccesu brāhmaṇā;</p>
<p class="gathalast">Isī mūlaphale giddhā, vippamuttā ca bhikkhavo’’ti.</p>
<p class="bodytext">Tattha <span class="bld">rathesabho</span>ti rājānaṃ sandhāyāha. <span class="bld">Kiccākiccesū</span>ti rañño kiccakaraṇīyesu. <span class="bld">Bhikkhavo</span>ti paccekabuddhā bhikkhavo pana sabbabhavehi vippamuttā.</p>
<p class="bodytext">Paccekabuddho <a name="M4.0375"></a> tassa dhammaṃ desetvā sakaṭṭhānameva gato, tathā tāpaso. Rājā pana katipāhaṃ tassa santike vasitvā bārāṇasimeva gato.</p>
<p class="bodytext">Satthā <a name="P4.0374"></a> imaṃ dhammadesanaṃ āharitvā ‘‘na, bhikkhave, idāneva piṇḍapāto yathānucchavikaṃ gacchati<a name="V4.0337"></a>, pubbepi gatoyevā’’ti vatvā jātakaṃ samodhānesi – ‘‘tadā kuṭumbiko dhammaratanassa sakkārakārako kuṭumbiko ahosi, rājā ānando, purohito sāriputto, himavantatāpaso pana ahameva ahosi’’nti.</p>
<p class="centered">Bhikkhāparamparajātakavaṇṇanā terasamā.</p>
<p class="bodytext">Jātakuddānaṃ –</p>
<p class="gatha1">Kedāraṃ candakinnarī, ukkusuddālabhisakaṃ;</p>
<p class="gathalast">Suruci pañcuposathaṃ, mahāmorañca tacchakaṃ.</p>
<p class="gatha1">Mahāvāṇija sādhinaṃ, dasabrāhmaṇajātakaṃ;</p>
<p class="gathalast">Bhikkhāparamparāpi ca, terasāni pakiṇṇake.</p>
<p class="centered">Pakiṇṇakanipātavaṇṇanā niṭṭhitā.</p>
<p class="chapter">15. Vīsatinipāto</p>
<p class="hangnum"> </p>
<p class="bodytext"> [497] 1. Mātaṅgajātakavaṇṇanā</p>
<p class="bodytext"><span class="bld">Kuto</span> <a name="V4.0338"></a><a name="P4.0375"></a><a name="M4.0376"></a> <span class="bld">nu āgacchasi dummavāsī</span>ti idaṃ satthā jetavane viharanto udenaṃ nāma vaṃsarājānaṃ ārabbha kathesi. Tasmiñhi kāle āyasmā piṇḍolabhāradvājo jetavanato ākāsena gantvā yebhuyyena kosambiyaṃ udenassa rañño uyyānaṃ divāvihārāya gacchati. Thero kira purimabhave rajjaṃ kārento dīghamaddhānaṃ tasmiṃ uyyāne mahāparivāro sampattiṃ anubhavi. So tena pubbāciṇṇena yebhuyyena tattheva divāvihāraṃ nisīditvā phalasamāpattisukhena vītināmeti. Tasmiṃ ekadivasaṃ tattha gantvā supupphitasālamūle nisinne udeno sattāhaṃ mahāpānaṃ pivitvā ‘‘uyyānakīḷaṃ kīḷissāmī’’ti mahantena parivārena uyyānaṃ gantvā maṅgalasilāpaṭṭe aññatarāya itthiyā aṅke nipanno surāmadamattatāya niddaṃ okkami. Gāyantā nisinnitthiyo tūriyāni chaḍḍetvā uyyānaṃ pavisitvā pupphaphalādīni vicinantiyo theraṃ disvā gantvā vanditvā nisīdiṃsu. Thero tāsaṃ dhammakathaṃ kathento nisīdi. Itarāpi itthī aṅkaṃ cāletvā rājānaṃ pabodhetvā ‘‘kuhiṃ tā vasaliyo gatā’’ti vutte ‘‘ekaṃ samaṇaṃ parivāretvā nisinnā’’ti āha. So kuddho gantvā theraṃ akkositvā paribhāsitvā ‘‘handāhaṃ, taṃ samaṇaṃ tambakipillakehi khādāpessāmī’’ti kodhavasena therassa sarīre tambakipillakapuṭaṃ bhindāpesi. Thero ākāse ṭhatvā tassovādaṃ datvā jetavane gandhakuṭidvāreyeva otaritvā tathāgatena ‘‘kuto āgatosī’’ti puṭṭho thero tamatthaṃ ārocesi. Satthā ‘‘na kho, bhāradvāja, udeno idāneva pabbajite viheṭheti, pubbepi viheṭhesiyevā’’ti vatvā tena yācito atītaṃ āhari.</p>
<p class="bodytext">Atīte <a name="P4.0376"></a> bārāṇasiyaṃ brahmadatte rajjaṃ kārente tadā mahāsatto bahinagare caṇḍālayoniyaṃ nibbatti, ‘‘mātaṅgo’’tissa nāmaṃ kariṃsu. Aparabhāge <a name="M4.0377"></a> viññutaṃ patto ‘‘mātaṅgapaṇḍito’’ti pākaṭo ahosi. Tadā bārāṇasiseṭṭhino dhītā diṭṭhamaṅgalikā nāma ekamāsadvemāsavārena mahāparivārā uyyānaṃ kīḷituṃ gacchati. Athekadivasaṃ mahāsatto kenaci kammena nagaraṃ pavisanto antaradvāre diṭṭhamaṅgalikaṃ disvā ekamantaṃ apagantvā allīyitvā aṭṭhāsi. Diṭṭhamaṅgalikā <a name="V4.0339"></a> sāṇiyā antarena olokentī taṃ disvā ‘‘ko eso’’ti pucchitvā ‘‘caṇḍālo ayye’’ti vutte ‘‘adiṭṭhapubbayuttakaṃ vata passāmī’’ti gandhodakena akkhīni dhovitvā tato nivatti. Tāya saddhiṃ nikkhantajano ‘‘are, duṭṭha caṇḍāla, ajja taṃ nissāya amhākaṃ amūlakaṃ surābhattaṃ naṭṭha’’nti kodhābhibhūto mātaṅgapaṇḍitaṃ hatthehi ca pādehi ca pothetvā visaññiṃ katvā pakkāmi. So muhuttaṃ vītināmetvā paṭiladdhasañño cintesi ‘‘diṭṭhamaṅgalikāya parijano maṃ niddosaṃ akāraṇena pothesi, diṭṭhamaṅgalikaṃ labhitvāva uṭṭhahissāmi, no alabhitvā’’ti adhiṭṭhāya gantvā tassā pitu nivesanadvāre nipajji. So ‘‘kena kāraṇena nipannosī’’ti vutte ‘‘aññaṃ kāraṇaṃ natthi, diṭṭhamaṅgalikāya me attho’’ti āha. Eko divaso atīto, tathā dutiyo, tatiyo, catuttho, pañcamo, chaṭṭho ca. Bodhisattānaṃ adhiṭṭhānaṃ nāma samijjhati, tasmā sattame divase diṭṭhamaṅgalikaṃ nīharitvā tassa adaṃsu.</p>
<p class="bodytext">Atha naṃ sā ‘‘uṭṭhehi, sāmi, tumhākaṃ gehaṃ gacchāmā’’ti āha. Bhadde, tava parijanenamhi supothito dubbalo, maṃ ukkhipitvā piṭṭhiṃ āropetvā ādāya gacchāhīti. Sā tathā katvā nagaravāsīnaṃ passantānaññeva nagarā nikkhamitvā caṇḍālagāmakaṃ gatā. Atha naṃ mahāsatto jātisambhedavītikkamaṃ akatvāva katipāhaṃ gehe vasāpetvā cintesi ‘‘ahametaṃ lābhaggayasaggappattaṃ karonto pabbajitvāva kātuṃ sakkhissāmi, na itarathā’’ti<a name="P4.0377"></a>. Atha naṃ āmantetvā ‘bhadde, mayi araññato kiñci anāharante amhākaṃ jīvikā nappavattati, yāva mamāgamanā mā ukkaṇṭhi, ahaṃ araññaṃ gamissāmī’’ti vatvā gehavāsinopi ‘‘imaṃ mā pamajjitthā’’ti ovaditvā araññaṃ gantvā samaṇapabbajjaṃ pabbajitvā appamatto sattame divase aṭṭha samāpattiyo ca pañca abhiññāyo ca uppādetvā ‘‘idāni diṭṭhamaṅgalikāya <a name="M4.0378"></a> avassayo bhavituṃ sakkhissāmī’’ti iddhiyā gantvā caṇḍālagāmadvāre otaritvā diṭṭhamaṅgalikāya gehadvāraṃ agamāsi. Sā tassāgamanaṃ sutvā gehato nikkhamitvā ‘‘sāmi, kasmā maṃ anāthaṃ katvā pabbajitosī’’ti paridevi. Atha naṃ ‘‘bhadde, mā cintayi, tava porāṇakayasato idāni mahantataraṃ yasaṃ karissāmi, apica kho pana ‘na mayhaṃ mātaṅgapaṇḍito sāmiko, mahābrahmā me sāmiko’ti ettakaṃ parisamajjhe vattuṃ sakkhissasī’ti āha. ‘‘Āma, sāmi, sakkhissāmī’’ti. ‘‘Tena hi ‘‘idāni te sāmiko kuhinti puṭṭhā ‘brahmalokaṃ gato’ti vatvā ‘kadā āgamissatī’ti vutte ‘ito sattame divase puṇṇamāyaṃ candaṃ bhinditvā āgamissatī’ti vadeyyāsī’’ti naṃ vatvā mahāsatto himavantameva gato.</p>
<p class="bodytext">Diṭṭhamaṅgalikāpi <a name="V4.0340"></a> bārāṇasiyaṃ mahājanassa majjhe tesu tesu ṭhānesu tathā kathesi. Mahājano ‘‘aho mahābrahmā samāno diṭṭhamaṅgalikaṃ na gacchati, evametaṃ bhavissatī’’ti saddahi. Bodhisattopi puṇṇamadivase candassa gaganamajjhe ṭhitakāle brahmattabhāvaṃ māpetvā sakalaṃ kāsiraṭṭhaṃ dvādasayojanikaṃ bārāṇasinagarañca ekobhāsaṃ katvā candamaṇḍalaṃ bhinditvā otaritvā bārāṇasiyā uparūpari tikkhattuṃ paribbhamitvā mahājanena gandhamālādīhi pūjiyamāno caṇḍālagāmakābhimukho ahosi. Brahmabhattā sannipatitvā caṇḍālagāmakaṃ gantvā diṭṭhamaṅgalikāya gehaṃ suddhavatthehi chādetvā bhūmiṃ catujjātiyagandhehi opuñchitvā pupphāni vikiritvā dhūmaṃ <a name="P4.0378"></a> datvā celavitānaṃ pasāretvā mahāsayanaṃ paññapetvā gandhatelehi dīpaṃ jāletvā dvāre rajatapaṭṭavaṇṇavālukaṃ okiritvā pupphāni vikiritvā dhaje bandhiṃsu. Evaṃ alaṅkate gehe mahāsatto otaritvā anto pavisitvā thokaṃ sayanapiṭṭhe nisīdi.</p>
<p class="bodytext">Tadā diṭṭhamaṅgalikā utunī hoti. Athassā aṅguṭṭhakena nābhiṃ parāmasi, kucchiyaṃ gabbho patiṭṭhāsi. Atha naṃ mahāsatto āmantetvā ‘‘bhadde, gabbho te patiṭṭhito, tvaṃ puttaṃ vijāyissasi, tvampi puttopi te lābhaggayasaggappattā bhavissatha, tava pādadhovanaudakaṃ sakalajambudīpe rājūnaṃ abhisekodakaṃ bhavissati, nahānodakaṃ pana te amatosadhaṃ bhavissati, ye taṃ sīse āsiñcissanti, te sabbarogehi muccissanti, kāḷakaṇṇiṃ <a name="M4.0379"></a> parivajjessanti, tava pādapiṭṭhe sīsaṃ ṭhapetvā vandantā sahassaṃ dassanti, sotapathe ṭhatvā vandantā sataṃ dassanti, cakkhupathe ṭhatvā vandantā ekaṃ kahāpaṇaṃ datvā vandissanti, appamattā hohī’’ti naṃ ovaditvā gehā nikkhamitvā mahājanassa passantasseva uppatitvā candamaṇḍalaṃ pāvisi. Brahmabhattā sannipatitvā ṭhitakāva rattiṃ vītināmetvā pātova diṭṭhamaṅgalikaṃ suvaṇṇasivikaṃ āropetvā sīsena ukkhipitvā nagaraṃ pavisiṃsu. ‘‘Mahābrahmabhariyā’’ti taṃ upasaṅkamitvā mahājano gandhamālādīhi pūjesi. Pādapiṭṭhe sīsaṃ ṭhapetvā vandituṃ labhantā sahassatthavikaṃ denti, sotapathe ṭhatvā vandituṃ labhantā sataṃ denti, cakkhupathe ṭhatvā vandituṃ labhantā ekaṃ kahāpaṇaṃ denti. Evaṃ dvādasayojanikaṃ bārāṇasiṃ taṃ gahetvā vicarantā aṭṭhārasakoṭidhanaṃ labhiṃsu.</p>
<p class="bodytext">Atha naṃ nagaraṃ pariharitvā ānetvā nagaramajjhe mahāmaṇḍapaṃ kāretvā sāṇiṃ parikkhipitvā mahāsayanaṃ paññapetvā mahantena sirisobhaggena tattha vasāpesuṃ. Maṇḍapasantikeyeva sattadvārakoṭṭhaṃ sattabhūmikaṃ pāsādaṃ kātuṃ ārabhiṃsu, mahantaṃ navakammaṃ ahosi. Diṭṭhamaṅgalikā maṇḍapeyeva puttaṃ vijāyi. Athassa nāmaggahaṇadivase brāhmaṇā sannipatitvā <a name="V4.0341"></a><a name="P4.0379"></a> maṇḍape jātattā ‘‘maṇḍabyakumāro’’ti nāmaṃ kariṃsu. Pāsādo pana dasahi māsehi niṭṭhito. Tato paṭṭhāya sā mahantena yasena tasmiṃ vasati, maṇḍabyakumāropi mahantena parivārena vaḍḍhati. Tassa sattaṭṭhavassakāleyeva jambudīpatale uttamācariyā sannipatiṃsu. Te taṃ tayo vede uggaṇhāpesuṃ. So soḷasavassakālato paṭṭhāya brāhmaṇānaṃ bhattaṃ paṭṭhapesi, nibaddhaṃ soḷasa brāhmaṇasahassāni bhuñjanti. Catutthe dvārakoṭṭhake brāhmaṇānaṃ dānaṃ deti.</p>
<p class="bodytext">Athekasmiṃ mahāmahadivase gehe bahuṃ pāyāsaṃ paṭiyādesuṃ. Soḷasa brāhmaṇasahassāni catutthe dvārakoṭṭhake nisīditvā suvaṇṇarasavaṇṇena navasappinā pakkamadhukhaṇḍasakkharāhi ca abhisaṅkhataṃ pāyāsaṃ paribhuñjanti. Kumāropi sabbālaṅkārapaṭimaṇḍito suvaṇṇapādukā āruyha hatthena kañcanadaṇḍaṃ gahetvā ‘‘idha sappiṃ detha, idha madhu’’nti vicārento carati. Tasmiṃ khaṇe mātaṅgapaṇḍito himavante assamapade <a name="M4.0380"></a> nisinno ‘‘kā nu kho diṭṭhamaṅgalikāya puttassa pavattī’’ti olokento tassa atitthe pakkhandabhāvaṃ disvā ‘‘ajjeva gantvā māṇavaṃ dametvā yattha dinnaṃ mahapphalaṃ hoti, tattha dānaṃ dāpetvā āgamissāmī’’ti cintetvā ākāsena anotattadahaṃ gantvā mukhadhovanādīni katvā manosilātale ṭhito rattadupaṭṭaṃ nivāsetvā kāyabandhanaṃ bandhitvā paṃsukūlasaṅghāṭiṃ pārupitvā mattikāpattaṃ ādāya ākāsenāgantvā catutthe dvārakoṭṭhake dānaggeyeva otaritvā ekamantaṃ aṭṭhāsi. Maṇḍabyo kumāro ito cito ca olokento taṃ disvā ‘‘evaṃvirūpo saṅkārayakkhasadiso ayaṃ pabbajito imaṃ ṭhānaṃ āgacchanto kuto nu kho āgacchatī’’ti tena saddhiṃ sallapanto paṭhamaṃ gāthamāha –</p>
<p class="hangnum"><a name="para1"></a><span class="paranum">1</span>.</p>
<p class="gatha1"> ‘‘Kuto <a name="P4.0380"></a> nu āgacchasi dummavāsī, otallako paṃsupisācakova;</p>
<p class="gathalast">Saṅkāracoḷaṃ paṭimuñca kaṇṭhe, ko re tuvaṃ hosi adakkhiṇeyyo’’ti.</p>
<p class="bodytext">Tattha <span class="bld">dummavāsī</span>ti anañjitaamaṇḍitaghaṭitasaṅghāṭikapilotikavasano. <span class="bld">Otallako</span>ti lāmako olambavilambanantakadharo vā. <span class="bld">Paṃsupisācakovā</span>ti saṅkāraṭṭhāne pisācako viya. <span class="bld">Saṅkāracoḷa</span>nti saṅkāraṭṭhāne laddhapilotikaṃ. <span class="bld">Paṭimuñcā</span>ti paṭimuñcitvā. <span class="bld">Adakkhiṇeyyo</span>ti tvaṃ adakkhiṇeyyo imesaṃ paramadakkhiṇeyyānaṃ nisinnaṭṭhānaṃ eko hutvā kuto āgato.</p>
<p class="bodytext">Taṃ sutvā mahāsatto muducitteneva tena saddhiṃ sallapanto dutiyaṃ gāthamāha –</p>
<p class="hangnum"><a name="para2"></a><span class="paranum">2</span>.</p>
<p class="gatha1"> ‘‘Annaṃ <a name="V4.0342"></a> tavedaṃ pakataṃ yasassi, taṃ khajjare bhuñjare piyyare ca;</p>
<p class="gathalast">Jānāsi maṃ tvaṃ paradattūpajīviṃ, uttiṭṭhapiṇḍaṃ labhataṃ sapāko’’ti.</p>
<p class="bodytext">Tattha <span class="bld">pakata</span>nti paṭiyattaṃ. <span class="bld">Yasassī</span>ti parivārasampanna. <span class="bld">Taṃ khajjare</span>ti taṃ khajjanti ca bhuñjanti ca pivanti ca. Kiṃkāraṇā mayhaṃ kujjhasi? <span class="bld">Uttiṭṭhapiṇḍa</span>nti upatiṭṭhitvā <a name="M4.0381"></a> labhitabbapiṇḍaṃ, uṭṭhāya ṭhitehi vā dīyamānaṃ heṭṭhā ṭhatvā labhitabbapiṇḍaṃ. <span class="bld">Labhataṃ sapāko</span>ti sapāko caṇḍālopi labhatu. Jātisampannā hi yattha katthaci labhanti, sapākacaṇḍālassa pana ko deti, dullabhapiṇḍo ahaṃ, tasmā me jīvitapavattanatthaṃ bhojanaṃ dāpehi, kumārāti.</p>
<p class="bodytext">Tato <a name="V4.0343"></a> maṇḍabyo gāthamāha –</p>
<p class="hangnum"><a name="para3"></a><span class="paranum">3</span>.</p>
<p class="gatha1"> ‘‘Annaṃ mamedaṃ pakataṃ brāhmaṇānaṃ, attatthāya saddahato mamedaṃ;</p>
<p class="gathalast">Apehi etto kimidhaṭṭhitosi, na mādisā tumhaṃ dadanti jammā’’ti.</p>
<p class="bodytext">Tattha <a name="P4.0381"></a> <span class="bld">attatthāyā</span>ti attano vaḍḍhiatthāya. <span class="bld">Apehi etto</span>ti imamhā ṭhānā apagaccha. <span class="bld">Na mādisā</span>ti mādisā jātisampannānaṃ udiccabrāhmaṇānaṃ dānaṃ denti, na tuyhaṃ caṇḍālassa, gaccha, jammāti.</p>
<p class="bodytext">Tato mahāsatto gāthamāha –</p>
<p class="hangnum"><a name="para4"></a><span class="paranum">4</span>.</p>
<p class="gatha1"> ‘‘Thale ca ninne ca vapanti bījaṃ, anūpakhette phalamāsamānā;</p>
<p class="gathalast">Etāya saddhāya dadāhi dānaṃ, appeva ārādhaye dakkhiṇeyye’’ti.</p>
<p class="bodytext">Tassattho – kumāra, sassaphalaṃ āsīsamānā tīsupi khettesu bījaṃ vapanti. Tattha ativuṭṭhikāle thale sassaṃ sampajjati, ninne pūtikaṃ hoti, anūpakhette nadiñca taḷākañca nissāya kataṃ oghena vuyhati. Mandavuṭṭhikāle thale khette vipajjati, ninne thokaṃ sampajjati, anūpakhette sampajjateva. Samavuṭṭhikāle thale khette thokaṃ sampajjati, itaresu sampajjateva. Tasmā yathā phalamāsīsamānā tīsupi khettesu vapanti, tathā tvampi etāya phalasaddhāya āgatāgatānaṃ sabbesaṃyeva dānaṃ dehi, appeva nāma evaṃ dadanto dakkhiṇeyye ārādheyyāsi labheyyāsīti.</p>
<p class="bodytext">Tato <a name="M4.0382"></a> maṇḍabyo gāthamāha –</p>
<p class="hangnum"><a name="para5"></a><span class="paranum">5</span>.</p>
<p class="gatha1"> ‘‘Khettāni mayhaṃ viditāni loke, yesāhaṃ bījāni patiṭṭhapemi;</p>
<p class="gathalast">Ye brāhmaṇā jātimantūpapannā, tānīdha khettāni supesalānī’’ti.</p>
<p class="bodytext">Tattha <span class="bld">yesāha</span>nti yesu ahaṃ. <span class="bld">Jātimantūpapannā</span>ti jātiyā ca mantehi ca upapannā.</p>
<p class="bodytext">Tato mahāsatto dve gāthā abhāsi –</p>
<p class="hangnum"><a name="para6"></a><span class="paranum">6</span>.</p>
<p class="gatha1"> ‘‘Jātimado ca atimānitā ca, lobho ca doso ca mado ca moho;</p>
<p class="gathalast">Ete aguṇā yesu ca santi sabbe, tānīdha khettāni apesalāni.</p>
<p class="hangnum"><a name="para7"></a><span class="paranum">7</span>.</p>
<p class="gatha1"> ‘‘Jātimado ca atimānitā ca, lobho ca doso ca mado ca moho;</p>
<p class="gathalast">Ete <a name="P4.0382"></a> aguṇā yesu na santi sabbe, tānīdha khettāni supesalānī’’ti.</p>
<p class="bodytext">Tattha <span class="bld">jātimado</span>ti ‘‘ahamasmi jātisampanno’’ti evaṃ uppannamāno. <span class="bld">Atimānitā cā</span>ti ‘‘añño mayā saddhiṃ jātiādīhi sadiso natthī’’ti atikkamma pavattamāno. Lobhādayo lubbhanadussanamajjanamuyhanamattāva. <span class="bld">Apesalānī</span>ti evarūpā puggalā āsīvisabharitā viya vammikā appiyasīlā honti. Evarūpānaṃ dinnaṃ na mahapphalaṃ hoti, tasmā mā etesaṃ supesalakhettabhāvaṃ maññittha. Na hi jātimantā saggadāyakā. Ye pana jātimānādirahitā ariyā, tāni khettāni supesalāni, tesu dinnaṃ mahapphalaṃ, te saggadāyakā hontīti.</p>
<p class="bodytext">Iti so mahāsatte punappunaṃ kathente kujjhitvā ‘‘ayaṃ ativiya bahuṃ vippalapati, kuhiṃ gatā ime dovārikā, nayimaṃ caṇḍālaṃ nīharantī’’ti gāthamāha –</p>
<p class="hangnum"><a name="para8"></a><span class="paranum">8</span>.</p>
<p class="gatha1"> ‘‘Kvettha <a name="M4.0383"></a> gatā upajotiyo ca, upajjhāyo atha vā gaṇḍakucchi;</p>
<p class="gathalast">Imassa daṇḍañca vadhañca datvā, gale gahetvā khalayātha jamma’’nti.</p>
<p class="bodytext">Tattha <span class="bld">kvettha gatā</span>ti imesu tīsu dvāresu ṭhapitā upajotiyo ca upajjhāyo ca gaṇḍakucchi cāti tayo dovārikā kuhiṃ gatāti attho.</p>
<p class="bodytext">Tepi <a name="V4.0344"></a> tassa vacanaṃ sutvā vegenāgantvā vanditvā ‘‘kiṃ karoma devā’’ti āhaṃsu. ‘‘Ayaṃ vo jammo caṇḍālo diṭṭho’’ti? ‘‘Na passāma deva, kutoci āgatabhāvaṃ na jānāmā’’ti. ‘‘Ko cesa māyākāro vā vijjādharo vā bhavissati, idāni kiṃ tiṭṭhathā’’ti. ‘‘Kiṃ karoma devā’’ti? ‘‘Imassa mukhameva pothetvā bhindantā daṇḍaveḷupesikāhi piṭṭhicammaṃ uppāṭentā vadhañca datvā gale gahetvā etaṃ jammaṃ khalayātha, ito nīharathā’’ti.</p>
<p class="bodytext">Mahāsatto tesu attano santikaṃ anāgatesveva uppatitvā ākāse ṭhito gāthamāha –</p>
<p class="hangnum"><a name="para9"></a><span class="paranum">9</span>.</p>
<p class="gatha1"> ‘‘Giriṃ <a name="P4.0383"></a> nakhena khaṇasi, ayo dantehi khādasi;</p>
<p class="gathalast">Jātavedaṃ padahasi, yo isiṃ paribhāsasī’’ti.</p>
<p class="bodytext">Tattha <span class="bld">jātavedaṃ padahasī</span>ti aggiṃ gilituṃ vāyamasi.</p>
<p class="bodytext">Imañca pana gāthaṃ vatvā mahāsatto passantasseva māṇavassa ca brāhmaṇānañca ākāse pakkhandi. Tamatthaṃ pakāsento satthā āha –</p>
<p class="hangnum"><a name="para10"></a><span class="paranum">10</span>.</p>
<p class="gatha1"> ‘‘Idaṃ vatvāna mātaṅgo, isi saccaparakkamo;</p>
<p class="gathalast">Antalikkhasmiṃ pakkāmi, brāhmaṇānaṃ udikkhata’’nti.</p>
<p class="bodytext">Tattha <span class="bld">saccaparakkamo</span>ti sabhāvaparakkamo.</p>
<p class="bodytext">So pācīnadisābhimukho gantvā ekāya vīthiyā otaritvā ‘‘padavaḷañjaṃ paññāyatū’’ti adhiṭṭhāya pācīnadvārasamīpe piṇḍāya caranto missakabhattaṃ saṃkaḍḍhitvā ekissaṃ sālāyaṃ nisīditvā missakabhattaṃ paribhuñji<a name="M4.0384"></a>. Nagaradevatā ‘‘ayaṃ amhākaṃ ayyaṃ viheṭhetvā kathetī’’ti asahamānā āgamiṃsu. Athassa jeṭṭhakayakkho maṇḍabyassa gīvaṃ gahetvā parivattesi, sesadevatā sesabrāhmaṇānaṃ gīvaṃ gaṇhitvā parivattesuṃ. Bodhisatte muducittatāya pana ‘‘tassa putto’’ti naṃ na mārenti, kevalaṃ kilamentiyeva. Maṇḍabyassa sīsaṃ parivattitvā piṭṭhipassābhimukhaṃ jātaṃ, hatthapādā ujukā thaddhāva aṭṭhaṃsu, akkhīni kālakatasseva parivattiṃsu. So thaddhasarīrova nipajji, sesabrāhmaṇā mukhena kheḷaṃ vamantā aparāparaṃ parivattanti<a name="V4.0345"></a>. Māṇavā ‘‘ayye, puttassa te kiṃ jāta’’nti diṭṭhamaṅgalikāya ārocayiṃsu. Sā vegena gantvā puttaṃ disvā ‘‘kimeta’’nti vatvā gāthamāha –</p>
<p class="hangnum"><a name="para11"></a><span class="paranum">11</span>.</p>
<p class="gatha1"> ‘‘Āvellitaṃ piṭṭhito uttamaṅgaṃ, bāhuṃ pasāreti akammaneyyaṃ;</p>
<p class="gathalast">Setāni akkhīni yathā matassa, ko me imaṃ puttamakāsi eva’’nti.</p>
<p class="bodytext">Tattha <a name="P4.0384"></a> <span class="bld">āvellita</span>nti parivattitaṃ.</p>
<p class="bodytext">Athassā tasmiṃ ṭhāne ṭhitajano ārocetuṃ gāthamāha –</p>
<p class="hangnum"><a name="para12"></a><span class="paranum">12</span>.</p>
<p class="gatha1"> ‘‘Idhāgamā samaṇo dummavāsī, otallako paṃsupisācakova;</p>
<p class="gathalast">Saṅkāracoḷaṃ paṭimuñca kaṇṭhe, so te imaṃ puttamakāsi eva’’nti.</p>
<p class="bodytext">Sā taṃ sutvāva cintesi ‘‘aññassetaṃ balaṃ natthi, nissaṃsayaṃ mātaṅgapaṇḍito bhavissati, sampannamettābhāvano kho pana dhīro na ettakaṃ janaṃ kilametvā gamissati, kataraṃ nu kho disaṃ gato bhavissatī’’ti. Tato pucchantī gāthamāha –</p>
<p class="hangnum"><a name="para13"></a><span class="paranum">13</span>.</p>
<p class="gatha1"> ‘‘Katamaṃ disaṃ agamā bhūripañño, akkhātha me māṇavā etamatthaṃ;</p>
<p class="gathalast">Gantvāna taṃ paṭikaremu accayaṃ, appeva naṃ putta labhemu jīvita’’nti.</p>
<p class="bodytext">Tattha <a name="M4.0385"></a> <span class="bld">gantvānā</span>ti tassa santikaṃ gantvā. <span class="bld">Taṃ paṭikaremu accaya</span>nti taṃ accayaṃ paṭikarissāma desessāma, khamāpessāma nanti. <span class="bld">Putta labhemu jīvita</span>nti appeva nāma puttassa jīvitaṃ labheyyāma.</p>
<p class="bodytext">Athassā tattha ṭhitā māṇavā kathentā gāthamāhaṃsu –</p>
<p class="hangnum"><a name="para14"></a><span class="paranum">14</span>.</p>
<p class="gatha1"> ‘‘Vehāyasaṃ agamā bhūripañño, pathaddhuno pannaraseva cando;</p>
<p class="gathalast">Api cāpi so purimadisaṃ agacchi, saccappaṭiñño isi sādhurūpo’’ti.</p>
<p class="bodytext">Tattha <a name="V4.0346"></a> <span class="bld">pathaddhuno</span>ti ākāsapathasaṅkhātassa addhuno majjhe ṭhito pannarase cando viya. <span class="bld">Api cāpi so</span>ti apica kho pana so puratthimaṃ disaṃ gato.</p>
<p class="bodytext">Sā tesaṃ vacanaṃ sutvā ‘‘mama sāmikaṃ upadhāressāmī’’ti suvaṇṇakalasasuvaṇṇasarakāni gāhāpetvā dāsigaṇaparivutā tena padavaḷañjassa adhiṭṭhitaṭṭhānaṃ patvā tenānusārena gacchantī tasmiṃ pīṭhikāya nisīditvā bhuñjamāne tassa santikaṃ gantvā <a name="P4.0385"></a> vanditvā aṭṭhāsi. So taṃ disvā thokaṃ odanaṃ patte ṭhapesi. Diṭṭhamaṅgalikā suvaṇṇakalasena tassa udakaṃ adāsi. So tattheva hatthaṃ dhovitvā mukhaṃ vikkhālesi. Atha naṃ sā ‘‘kena me puttassa so vippakāro kato’’ti pucchantī gāthamāha –</p>
<p class="hangnum"><a name="para15"></a><span class="paranum">15</span>.</p>
<p class="gatha1"> ‘‘Āvellitaṃ piṭṭhito uttamaṅgaṃ, bāhuṃ pasāreti akammaneyyaṃ;</p>
<p class="gathalast">Setāni akkhīni yathā matassa, ko me imaṃ puttamakāsi eva’’nti.</p>
<p class="bodytext">Tato parā tesaṃ vacanapaṭivacanagāthā honti –</p>
<p class="hangnum"><a name="para16"></a><span class="paranum">16</span>.</p>
<p class="gatha1"> ‘‘Yakkhā have santi mahānubhāvā, anvāgatā isayo sādhurūpā;</p>
<p class="gathalast">Te duṭṭhacittaṃ kupitaṃ viditvā, yakkhā hi te puttamakaṃsu evaṃ.</p>
<p class="hangnum"><a name="para17"></a><span class="paranum">17</span>.</p>
<p class="gatha1"> ‘‘Yakkhā <a name="M4.0386"></a> ca me puttamakaṃsu evaṃ, tvaññeva me mā kuddho brahmacāri;</p>
<p class="gathalast">Tumheva pāde saraṇaṃ gatāsmi, anvāgatā puttasokena bhikkhu.</p>
<p class="hangnum"><a name="para18"></a><span class="paranum">18</span>.</p>
<p class="gatha1"> ‘‘Tadeva hi etarahi ca mayhaṃ, manopadoso na mamatthi koci;</p>
<p class="gathalast">Putto ca te vedamadena matto, atthaṃ na jānāti adhicca vede.</p>
<p class="hangnum"><a name="para19"></a><span class="paranum">19</span>.</p>
<p class="gatha1"> ‘‘Addhā have bhikkhu muhuttakena, sammuyhateva purisassa saññā;</p>
<p class="gathalast">Ekāparādhaṃ khama bhūripañña, na paṇḍitā kodhabalā bhavantī’’ti.</p>
<p class="bodytext">Tattha <span class="bld">yakkhā</span>ti nagarapariggāhakayakkhā. <span class="bld">Anvāgatā</span>ti anu āgatā, isayo sādhurūpā guṇasampannāti evaṃ jānamānāti attho. <span class="bld">Te</span>ti te isīnaṃ guṇaṃ ñatvā tava puttaṃ duṭṭhacittaṃ kupitacittaṃ viditvā. <span class="bld">Tvaññeva me</span>ti sace <a name="P4.0386"></a> yakkhā kupitā evamakaṃsu, karontu, devatā nāma <a name="V4.0347"></a> pānīyauḷuṅkamattena santappetuṃ sakkā, tasmāhaṃ tesaṃ na bhāyāmi, kevalaṃ tvaññeva me puttassa mā kujjhi. <span class="bld">Anvāgatā</span>ti āgatāsmi. <span class="bld">Bhikkhū</span>ti mahāsattaṃ ālapantī puttassa jīvitadānaṃ yācati. <span class="bld">Tadeva hī</span>ti diṭṭhamaṅgalike tadā tava puttassa maṃ akkosanakāle ca mayhaṃ manopadoso natthi, etarahi ca tayi yācamānāyapi mama tasmiṃ manopadoso natthiyeva. <span class="bld">Vedamadenā</span>ti ‘‘tayo vedā me uggahitā’’ti madena. <span class="bld">Adhiccā</span>ti vede uggahetvāpi atthānatthaṃ na jānāti. <span class="bld">Muhuttakenā</span>ti yaṃ kiñci uggahetvā muhuttakeneva.</p>
<p class="bodytext">Evaṃ tāya khamāpiyamāno mahāsatto ‘‘tena hi etesaṃ yakkhānaṃ palāyanatthāya amatosadhaṃ dassāmī’’ti vatvā gāthamāha –</p>
<p class="hangnum"><a name="para20"></a><span class="paranum">20</span>.</p>
<p class="gatha1"> ‘‘Idañca <a name="M4.0387"></a> mayhaṃ uttiṭṭhapiṇḍaṃ, tava maṇḍabyo bhuñjatu appapañño;</p>
<p class="gathalast">Yakkhā ca te naṃ na viheṭhayeyyuṃ, putto ca te hessati so arogo’’ti.</p>
<p class="bodytext">Tattha <span class="bld">uttiṭṭhapiṇḍa</span>nti ucchiṭṭhakapiṇḍaṃ, ‘‘ucchiṭṭhapiṇḍa’’ntipi pāṭho.</p>
<p class="bodytext">Sā mahāsattassa vacanaṃ sutvā ‘‘detha, sāmi, amatosadha’’nti suvaṇṇasarakaṃ upanāmesi. Mahāsatto ucchiṭṭhakakañjikaṃ tattha āsiñcitvā ‘‘paṭhamaññeva ito upaḍḍhaṃ tava puttassa mukhe osiñcitvā sesaṃ cāṭiyaṃ udakena missetvā sesabrāhmaṇānaṃ mukhe osiñcehi, sabbepi nirogā bhavissantī’’ti vatvā uppatitvā himavantameva gato. Sāpi taṃ sarakaṃ sīsenādāya ‘‘amatosadhaṃ me laddha’’nti vadantī nivesanaṃ gantvā paṭhamaṃ puttassa mukhe kañjikaṃ osiñci, yakkho palāyi. Itaro paṃsuṃ puñchanto uṭṭhāya ‘‘amma kimeta’’nti āha. Tayā kataṃ tvameva jānissasi. Ehi, tāta, tava dakkhiṇeyyānaṃ tesaṃ vippakāraṃ passāti. So te disvā vippaṭisārī ahosi. Atha <a name="P4.0387"></a> naṃ mātā ‘‘tāta maṇḍabya, tvaṃ bālo dānassa mahapphalaṭṭhānaṃ na jānāsi, dakkhiṇeyyā nāma evarūpā na honti, mātaṅgapaṇḍitasadisāva honti, ito paṭṭhāya mā etesaṃ dussīlānaṃ dānamadāsi, sīlavantānaṃ dehī’’ti vatvā āha –</p>
<p class="hangnum"><a name="para21"></a><span class="paranum">21</span>.</p>
<p class="gatha1"> ‘‘Maṇḍabya bālosi parittapañño, yo puññakkhettānamakovidosi;</p>
<p class="gathalast">Mahakkasāvesu dadāsi dānaṃ, kiliṭṭhakammesu asaññatesu.</p>
<p class="hangnum"><a name="para22"></a><span class="paranum">22</span>.</p>
<p class="gatha1"> ‘‘Jaṭā <a name="V4.0348"></a> ca kesā ajinā nivatthā, jarūdapānaṃva mukhaṃ parūḷhaṃ;</p>
<p class="gathalast">Pajaṃ imaṃ passatha dummarūpaṃ, na jaṭājinaṃ tāyati appapaññaṃ.</p>
<p class="hangnum"><a name="para23"></a><span class="paranum">23</span>.</p>
<p class="gatha1"> ‘‘Yesaṃ <a name="M4.0388"></a> rāgo ca doso ca, avijjā ca virājitā;</p>
<p class="gathalast">Khīṇāsavā arahanto, tesu dinnaṃ mahapphala’’nti.</p>
<p class="bodytext">Tattha <span class="bld">mahakkasāvesū</span>ti mahākasāvesu mahantehi rāgakasāvādīhi samannāgatesu. <span class="bld">Jaṭā ca kesā</span>ti tāta maṇḍabya, tava dakkhiṇeyyesu ekaccānaṃ kesā jaṭā katvā baddhā. <span class="bld">Ajinā nivatthā</span>ti sakhurāni ajinacammāni nivatthā. <span class="bld">Jarūdapānaṃ vā</span>ti tiṇagahanena jiṇṇakūpo viya mukhaṃ dīghamassutāya parūḷhaṃ. <span class="bld">Pajaṃ ima</span>nti imaṃ evarūpaṃ anañjitāmaṇḍitalūkhavesaṃ pajaṃ passatha. <span class="bld">Na jaṭājina</span>nti etaṃ jaṭājinaṃ imaṃ appapaññaṃ pajaṃ tāyituṃ na sakkoti, sīlapaññāṇatapokammāneva imesaṃ sattānaṃ patiṭṭhā honti. <span class="bld">Yesa</span>nti yasmā yesaṃ ete rajjanadussanamuyhanasabhāvā rāgādayo aṭṭhavatthukā ca avijjā virājitā vigatā, vigatattāyeva ca etesaṃ kilesānaṃ ye khīṇāsavā arahanto, tesu dinnaṃ mahapphalaṃ, tasmā tvaṃ, tāta, ito paṭṭhāya evarūpānaṃ dussīlānaṃ adatvā ye loke aṭṭhasamāpattilābhino pañcābhiññā dhammikasamaṇabrāhmaṇā ca paccekabuddhā ca santi, tesaṃ dānaṃ dehi. Ehi, tāta, tava kulūpake amatosadhaṃ pāyetvā aroge <a name="P4.0388"></a> karissāmāti vatvā ucchiṭṭhakañjikaṃ gāhāpetvā udakacāṭiyaṃ pakkhipitvā soḷasannaṃ brāhmaṇasahassānaṃ mukhesu āsiñcāpesi.</p>
<p class="bodytext">Ekeko paṃsuṃ puñchantova uṭṭhahi. Atha ne brāhmaṇā ‘‘imehi caṇḍālucchiṭṭhakaṃ pīta’’nti abrāhmaṇe kariṃsu. Te lajjitā bārāṇasito nikkhamitvā majjharaṭṭhaṃ gantvā majjharañño santike vasiṃsu, maṇḍabyo pana tattheva vasi. Tadā vettavatīnagaraṃ upanissāya vettavatīnadītīre jātimanto nāmeko brāhmaṇo pabbajito jātiṃ nissāya mahantaṃ mānamakāsi. Mahāsatto ‘‘etassa mānaṃ bhindissāmī’’ti taṃ ṭhānaṃ gantvā tassa santike uparisote vāsaṃ kappesi. So ekadivasaṃ dantakaṭṭhaṃ khāditvā ‘‘imaṃ dantakaṭṭhaṃ jātimantassa jaṭāsu laggatū’’ti adhiṭṭhāya nadiyaṃ pātesi. Taṃ tassa udakaṃ ācamantassa jaṭāsu laggi. So taṃ disvāva ‘‘nassa vasalā’’ti vatvā ‘‘kuto ayaṃ kāḷakaṇṇī āgato, upadhāressāmi na’’nti uddhaṃsotaṃ gacchanto mahāsattaṃ disvā ‘‘kiṃjātikosī’’ti pucchi. ‘‘Caṇḍālosmī’’ti. ‘‘Tayā nadiyā dantakaṭṭhaṃ pātita’’nti<a name="M4.0389"></a>? ‘‘Āma, mayā’’ti. ‘‘Nassa, vasala, caṇḍāla kāḷakaṇṇi mā idha vasi, heṭṭhāsote vasāhī’’ti vatvā heṭṭhāsote vasantenapi tena pātite dantakaṭṭhe <a name="V4.0349"></a> paṭisotaṃ āgantvā jaṭāsu laggante so ‘‘nassa vasala, sace idha vasissasi, sattame divase sattadhā muddhā phalissatī’’ti āha.</p>
<p class="bodytext">Mahāsatto ‘‘sacāhaṃ etassa kujjhissāmi, sīlaṃ me arakkhitaṃ bhavissati, upāyenevassa mānaṃ bhindissāmī’’ti sattame divase sūriyuggamanaṃ nivāresi. Manussā ubbāḷhā jātimantaṃ tāpasaṃ upasaṅkamitvā ‘‘bhante, tumhe sūriyuggamanaṃ na dethā’’ti pucchiṃsu. So āha – ‘‘na me taṃ kammaṃ, nadītīre paneko caṇḍālo vasati, tassetaṃ kammaṃ bhavissatī’’ti. Manussā mahāsattaṃ upasaṅkamitvā ‘‘tumhe, bhante, sūriyuggamanaṃ <a name="P4.0389"></a> na dethā’’ti pucchiṃsu. ‘‘Āmāvuso’’ti. ‘‘Kiṃkāraṇā’’ti. ‘‘Tumhākaṃ kulūpako tāpaso maṃ niraparādhaṃ abhisapi, tasmiṃ āgantvā khamāpanatthāya mama pādesu patite sūriyaṃ vissajjessāmī’’ti. Te gantvā taṃ kaḍḍhantā ānetvā mahāsattassa pādamūle nipajjāpetvā khamāpetvā āhaṃsu ‘‘sūriyaṃ vissajjetha bhante’’ti. ‘‘Na sakkā vissajjetuṃ, sacāhaṃ vissajjessāmi, imassa sattadhā muddhā phalissatī’’ti. ‘‘Atha, bhante, kiṃ karomā’’ti? So ‘‘mattikāpiṇḍaṃ āharathā’’ti āharāpetvā ‘‘imaṃ tāpasassa sīse ṭhapetvā tāpasaṃ otāretvā udake ṭhapethā’’ti ṭhapāpetvā sūriyaṃ vissajjesi. Sūriyarasmīhi pahaṭamatte mattikāpiṇḍo sattadhā bhijji, tāpaso udake nimujji.</p>
<p class="bodytext">Mahāsatto taṃ dametvā ‘‘kahaṃ nu kho dāni soḷasa brāhmaṇasahassāni vasantī’’ti upadhārento ‘‘majjharañño santike’’ti ñatvā ‘‘te damessāmī’’ti iddhiyā gantvā nagarasāmante otaritvā pattaṃ ādāya nagare piṇḍāya cari. Brāhmaṇā taṃ disvā ‘‘ayaṃ idha ekaṃ dve divase vasantopi amhe appatiṭṭhe karissatī’’ti vegena gantvā ‘‘mahārāja, māyākāro eko vijjādharo coro āgato, gaṇhāpetha na’’nti rañño ārocesuṃ. Rājā ‘‘sādhū’’ti sampaṭicchi. Mahāsattopi missakabhattaṃ ādāya aññataraṃ kuṭṭaṃ nissāya pīṭhikāya nisinno bhuñjati. Atha naṃ aññavihitakaṃ āhāraṃ paribhuñjamānameva raññā pahitapurisā asinā <a name="M4.0390"></a> gīvaṃ paharitvā jīvitakkhayaṃ pāpesuṃ. So kālaṃ katvā brahmaloke nibbatti. Imasmiṃ kira jātake bodhisatto koṇḍadamako ahosi. So teneva paratantiyuttabhāvena jīvitakkhayaṃ pāpuṇi. Devatā kujjhitvā sakalameva majjharaṭṭhaṃ uṇhaṃ kukkuḷavassaṃ vassāpetvā raṭṭhaṃ araṭṭhamakaṃsu. Tena vuttaṃ –</p>
<p class="gatha1">‘‘Upahacca <a name="V4.0350"></a> manaṃ majjho, mātaṅgasmiṃ yasassine;</p>
<p class="gathalast">Sapārisajjo ucchinno, majjhāraññaṃ tadā ahū’’ti. (jā. 2.19.96);</p>
<p class="bodytext">Satthā <a name="P4.0390"></a> imaṃ dhammadesanaṃ āharitvā ‘‘na idāneva, pubbepi udeno pabbajite viheṭhesiyevā’’ti vatvā jātakaṃ samodhānesi – ‘‘tadā maṇḍabyo udeno ahosi, mātaṅgapaṇḍito pana ahameva ahosi’’nti.</p>
<p class="centered">Mātaṅgajātakavaṇṇanā paṭhamā.</p>
<p class="hangnum"> </p>
<p class="bodytext"> [498] 2. Cittasambhūtajātakavaṇṇanā</p>
<p class="bodytext"><span class="bld">Sabbaṃ narānaṃ saphalaṃ suciṇṇa</span>nti idaṃ satthā jetavane viharanto āyasmato mahākassapassa piyasaṃvāse dve saddhivihārike bhikkhū ārabbha kathesi. Te kira aññamaññaṃ appaṭivibhattabhogā paramavissāsikā ahesuṃ, piṇḍāya carantāpi ekatova gacchanti, ekatova āgacchanti, vinā bhavituṃ na sakkonti. Dhammasabhāyaṃ bhikkhū tesaṃyeva vissāsaṃ vaṇṇayamānā nisīdiṃsu. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘anacchariyaṃ, bhikkhave, imesaṃ ekasmiṃ attabhāve vissāsikattaṃ, porāṇakapaṇḍitā tīṇi cattāri bhavantarāni gacchantāpi mittabhāvaṃ na vijahiṃsuyevā’’ti vatvā atītaṃ āhari.</p>
<p class="bodytext">Atīte avantiraṭṭhe ujjeniyaṃ avantimahārājā nāma rajjaṃ kāresi. Tadā ujjeniyā bahi caṇḍālagāmako ahosi. Mahāsatto tattha nibbatti, aparopi satto tasseva mātucchāputto hutvā nibbatti. Tesu eko citto nāma ahosi, eko sambhūto nāma. Te ubhopi <a name="M4.0391"></a> vayappattā caṇḍālavaṃsadhovanaṃ nāma sippaṃ uggaṇhitvā ekadivasaṃ ‘‘ujjenīnagaradvāre sippaṃ dassessāmā’’ti eko uttaradvāre sippaṃ dassesi, eko pācīnadvāre. Tasmiñca nagare dve diṭṭhamaṅgalikāyo ahesuṃ, ekā seṭṭhidhītā, ekā purohitadhītā. Tā bahukhādanīyabhojanīyamālāgandhādīni gāhāpetvā ‘‘uyyānakīḷaṃ kīḷissāmā’’ti ekā uttaradvārena nikkhami, ekā pācīnadvārena. Tā te caṇḍālaputte sippaṃ dassente disvā ‘‘ke ete’’ti pucchitvā ‘‘caṇḍālaputtā’’ti sutvā ‘‘apassitabbayuttakaṃ vata passimhā’’ti gandhodakena <a name="P4.0391"></a> akkhīni dhovitvā nivattiṃsu. Mahājano ‘‘are duṭṭhacaṇḍāla, tumhe nissāya mayaṃ amūlakāni surābhattādīni na labhimhā’’ti te ubhopi bhātike pothetvā anayabyasanaṃ pāpesi.</p>
<p class="bodytext">Te <a name="V4.0351"></a> paṭiladdhasaññā uṭṭhāya aññamaññassa santikaṃ gacchantā ekasmiṃ ṭhāne samāgantvā aññamaññassa taṃ dukkhuppattiṃ ārocetvā roditvā paridevitvā ‘‘kinti karissāmā’’ti mantetvā ‘‘imaṃ amhākaṃ jātiṃ nissāya dukkhaṃ uppannaṃ, caṇḍālakammaṃ kātuṃ na sakkhissāma, jātiṃ paṭicchādetvā brāhmaṇamāṇavavaṇṇena takkasilaṃ gantvā sippaṃ uggaṇhissāmā’’ti sanniṭṭhānaṃ katvā tattha gantvā dhammantevāsikā hutvā disāpāmokkhācariyassa santike sippaṃ paṭṭhapesuṃ. Jambudīpatale ‘‘dve kira caṇḍālā jātiṃ paṭicchādetvā sippaṃ uggaṇhantī’’ti sūyittha. Tesu cittapaṇḍitassa sippaṃ niṭṭhitaṃ, sambhūtassa na tāva niṭṭhāti.</p>
<p class="bodytext">Athekadivasaṃ eko gāmavāsī ‘‘brāhmaṇavācanakaṃ karissāmī’’ti ācariyaṃ nimantesi. Tameva rattiṃ devo vassitvā magge kandarādīni pūresi. Ācariyo pātova cittapaṇḍitaṃ pakkosāpetvā ‘‘tāta, ahaṃ gantuṃ na sakkhissāmi, tvaṃ māṇavehi saddhiṃ gantā maṅgalaṃ vatvā tumhehi laddhaṃ bhuñjitvā amhehi laddhaṃ āharā’’ti pesesi. So ‘‘sādhū’’ti māṇavake gahetvā gato. Yāva māṇavā nhāyanti ceva mukhāni ca dhovanti, tāva manussā pāyāsaṃ vaḍḍhetvā nibbātūti ṭhapesuṃ. Māṇavā tasmiṃ anibbuteyeva āgantvā nisīdiṃsu. Manussā dakkhiṇodakaṃ datvā tesaṃ purato pātiyo ṭhapesuṃ. Sambhūto luddhadhātuko viya hutvā ‘‘sītalo’’ti saññāya pāyāsapiṇḍaṃ ukkhipitvā mukhe ṭhapesi, so tassa <a name="M4.0392"></a> ādittaayoguḷo viya mukhaṃ dahi. So kampamāno satiṃ anupaṭṭhāpetvā cittapaṇḍitaṃ oloketvā caṇḍālabhāsāya eva ‘‘khaḷu khaḷū’’ti āha<a name="P4.0392"></a>. Sopi tatheva satiṃ anupaṭṭhāpetvā caṇḍālabhāsāya eva ‘‘niggala niggalā’’ti āha. Māṇavā aññamaññaṃ oloketvā ‘‘kiṃ bhāsā nāmesā’’ti vadiṃsu. Cittapaṇḍito maṅgalaṃ abhāsi. Māṇavā bahi nikkhamitvā vaggavaggā hutvā tattha tattha nisīditvā bhāsaṃ sodhentā ‘‘caṇḍālabhāsā’’ti ñatvā ‘‘are duṭṭhacaṇḍālā, ettakaṃ kālaṃ ‘brāhmaṇāmhā’ti vatvā vañcayitthā’’ti ubhopi te pothayiṃsu. Atheko sappuriso ‘‘apethā’’ti vāretvā ‘‘ayaṃ tumhākaṃ jātiyā doso, gacchatha katthaci deseva pabbajitvā jīvathā’’ti te ubho uyyojesi. Māṇavā tesaṃ caṇḍālabhāvaṃ ācariyassa ārocesuṃ.</p>
<p class="bodytext">Tepi araññaṃ pavisitvā isipabbajjaṃ pabbajitvā na cirasseva tato cavitvā nerañjarāya tīre migiyā kucchismiṃ nibbattiṃsu. Te mātukucchito nikkhantakālato paṭṭhāya ekatova vicaranti, vinā bhavituṃ na sakkonti. Te ekadivasaṃ gocaraṃ gahetvā ekasmiṃ rukkhamūle sīsena sīsaṃ, siṅgena siṅgaṃ, tuṇḍena tuṇḍaṃ allīyāpetvā romanthayamāne ṭhite disvā eko luddako sattiṃ khipitvā ekappahāreneva jīvitā voropesi. Tato cavitvā nammadānadītīre <a name="V4.0352"></a> ukkusayoniyaṃ nibbattiṃsu. Tatrāpi vuddhippatte gocaraṃ gahetvā sīsena sīsaṃ, tuṇḍena tuṇḍaṃ allīyāpetvā ṭhite disvā eko yaṭṭhiluddako ekappahāreneva bandhitvā vadhi. Tato pana cavitvā cittapaṇḍito kosambiyaṃ purohitassa putto hutvā nibbatti. Sambhūtapaṇḍito uttarapañcālarañño putto hutvā nibbatti. Te nāmaggahaṇadivasato paṭṭhāya attano jātiṃ anussariṃsu. Tesu sambhūtapaṇḍito nirantaraṃ sarituṃ asakkonto catutthaṃ caṇḍālajātimeva anussarati, cittapaṇḍito paṭipāṭiyā catassopi jātiyo. So soḷasavassakāle nikkhamitvā himavantaṃ pavisitvā isipabbajjaṃ pabbajitvā <a name="P4.0393"></a> jhānābhiññaṃ nibbattetvā jhānasukhena vītināmento vasi. Sambhūtapaṇḍitopi pitu accayena chattaṃ ussāpetvā chattamaṅgaladivaseyeva mahājanamajjhe maṅgalagītaṃ katvā udānavasena dve gāthā <a name="M4.0393"></a> abhāsi. Taṃ sutvā ‘‘amhākaṃ rañño maṅgalagīta’’nti orodhāpi gandhabbāpi tameva gītaṃ gāyanti. Anukkameneva ‘‘rañño piyagīta’’nti sabbepi nagaravāsino manussā tameva gāyanti.</p>
<p class="bodytext">Cittapaṇḍitopi himavantapadese vasantoyeva ‘‘kiṃ nu kho mama bhātikena sambhūtena chattaṃ laddhaṃ, udāhu na vā’’ti upadhārento laddhabhāvaṃ ñatvā ‘‘navarajjaṃ tāva idāni gantvāpi bodhetuṃ na sakkhissāmi, mahallakakāle naṃ upasaṅkamitvā dhammaṃ kathetvā pabbājessāmī’’ti cintetvā paṇṇāsa vassāni agantvā rañño puttadhītāhi vaḍḍhitakāle iddhiyā gantvā uyyāne otaritvā maṅgalasilāpaṭṭe suvaṇṇapaṭimā viya nisīdi. Tasmiṃ khaṇe eko dārako taṃ gītaṃ gāyanto dārūni uddharati. Cittapaṇḍito taṃ pakkosi. So āgantvā vanditvā aṭṭhāsi. Atha naṃ āha – ‘‘tvaṃ pātova paṭṭhāya imameva gītaṃ gāyasi, kiṃ aññaṃ na jānāsī’’ti. ‘‘Bhante, aññānipi bahūni jānāmi, imāni pana dve rañño piyagītāni, tasmā imāneva gāyāmī’’ti. ‘‘Atthi pana rañño gītassa paṭigītaṃ gāyanto’’ti? ‘‘Natthi bhante’’ti. ‘‘Sakkhissasi pana tvaṃ paṭigītaṃ gāyitu’’nti? ‘‘Jānanto sakkhissāmī’’ti. ‘‘Tena hi tvaṃ raññā dvīsu gītesu gāyitesu idaṃ tatiyaṃ katvā gāyassū’’ti gītaṃdatvā ‘‘gantvā rañño santike gāyissasi, rājā te pasīditvā mahantaṃ issariyaṃ dassatī’’ti uyyojesi.</p>
<p class="bodytext">So sīghaṃ mātu santikaṃ gantvā attānaṃ alaṅkārāpetvā rājadvāraṃ gantvā ‘‘eko kira dārako tumhehi saddhiṃ paṭigītaṃ gāyissatī’’ti rañño ārocāpetvā ‘‘āgacchatū’’ti vutte gantvā vanditvā ‘‘tvaṃ kira, tāta, paṭigītaṃ gāyissasī’’ti <a name="P4.0394"></a> puṭṭho ‘‘āma, deva, sabbaṃ rājaparisaṃ sannipātethā’’ti sannipatitāya parisāya rājānaṃ āha ‘‘tumhe tāva, deva, tumhākaṃ gītaṃ gāyatha, athāhaṃ paṭigītaṃ gāyissāmī’’ti. Rājā gāthādvayamāha –</p>
<p class="hangnum"><a name="para24"></a><span class="paranum">24</span>.</p>
<p class="gatha1"> ‘‘Sabbaṃ <a name="V4.0353"></a> narānaṃ saphalaṃ suciṇṇaṃ, na kammunā kiñcana moghamatthi;</p>
<p class="gathalast">Passāmi sambhūtaṃ mahānubhāvaṃ, sakammunā puññaphalūpapannaṃ.</p>
<p class="hangnum"><a name="para25"></a><span class="paranum">25</span>.</p>
<p class="gatha1"> ‘‘Sabbaṃ <a name="M4.0394"></a> narānaṃ saphalaṃ suciṇṇaṃ, na kammunā kiñcana moghamatthi;</p>
<p class="gathalast">Kaccinnu cittassapi evamevaṃ, iddho mano tassa yathāpi mayha’’nti.</p>
<p class="bodytext">Tattha <span class="bld">na kammunā kiñcana moghamatthī</span>ti sukatadukkaṭesu kammesu kiñcana ekakammampi moghaṃ nāma natthi, nipphalaṃ na hoti, vipākaṃ datvāva nassatīti aparāpariyavedanīyakammaṃ sandhāyāha. <span class="bld">Sambhūta</span>nti attānaṃ vadati, passāmahaṃ āyasmantaṃ sambhūtaṃ sakena kammena puññaphalūpapannaṃ, sakammaṃ nissāya puññaphalena upapannaṃ taṃ passāmīti attho. <span class="bld">Kaccinnu cittassapī</span>ti mayañhi dvepi janā ekato hutvā na ciraṃ sīlaṃ rakkhimha, ahaṃ tāva tassa phalena mahantaṃ yasaṃ patto, kacci nu kho me bhātikassa cittassapi evameva mano iddho samiddhoti.</p>
<p class="bodytext">Tassa gītāvasāne dārako gāyanto tatiyaṃ gāthamāha –</p>
<p class="hangnum"><a name="para26"></a><span class="paranum">26</span>.</p>
<p class="gatha1"> ‘‘Sabbaṃ narānaṃ saphalaṃ suciṇṇaṃ, na kammunā kiñcana moghamatthi;</p>
<p class="gathalast">Cittampi jānāhi tatheva deva, iddho mano tassa yathāpi tuyha’’nti.</p>
<p class="bodytext">Taṃ sutvā rājā catutthaṃ gāthamāha –</p>
<p class="hangnum"><a name="para27"></a><span class="paranum">27</span>.</p>
<p class="gatha1"> ‘‘Bhavaṃ nu citto sutamaññato te, udāhu te koci naṃ etadakkhā;</p>
<p class="gathalast">Gāthā sugītā na mamatthi kaṅkhā, dadāmi te gāmavaraṃ satañcā’’ti.</p>
<p class="bodytext">Tattha <a name="P4.0395"></a> <span class="bld">sutamaññato te</span>ti ahaṃ sambhūtassa bhātā citto nāmāti vadantassa cittasseva nu te santikā sutanti attho. <span class="bld">Koci na</span>nti udāhu mayā sambhūtassa rañño bhātā citto diṭṭhoti koci te etamatthaṃ ācikkhi. <span class="bld">Sugītā</span>ti sabbathāpi ayaṃ gāthā sugītā, natthettha mama kaṅkhā. <span class="bld">Gāmavaraṃ satañcā</span>ti gāmavarānaṃ te sataṃ dadāmīti vadati.</p>
<p class="bodytext">Tato <a name="M4.0395"></a> dārako pañcamaṃ gāthamāha –</p>
<p class="hangnum"><a name="para28"></a><span class="paranum">28</span>.</p>
<p class="gatha1"> ‘‘Na <a name="V4.0354"></a> cāhaṃ citto sutamaññato me, isī ca me etamatthaṃ asaṃsi;</p>
<p class="gathalast">Gantvāna rañño paṭigāhi gāthaṃ, api te varaṃ attamano dadeyyā’’ti.</p>
<p class="bodytext">Tattha <span class="bld">etamattha</span>nti tumhākaṃ uyyāne nisinno eko isi mayhaṃ etamatthaṃ ācikkhi.</p>
<p class="bodytext">Taṃ sutvā rājā ‘‘so mama bhātā citto bhavissati, idāneva naṃ gantvā passissāmī’’ti purise āṇāpento gāthādvayamāha –</p>
<p class="hangnum"><a name="para29"></a><span class="paranum">29</span>.</p>
<p class="gatha1"> ‘‘Yojentu ve rājarathe, sukate cittasibbane;</p>
<p class="gathalast">Kacchaṃ nāgānaṃ bandhatha, gīveyyaṃ paṭimuñcatha.</p>
<p class="hangnum"><a name="para30"></a><span class="paranum">30</span>.</p>
<p class="gatha1"> ‘‘Āhaññantu bherimudiṅgasaṅkhe, sīghāni yānāni ca yojayantu;</p>
<p class="gathalast">Ajjevahaṃ assamaṃ taṃ gamissaṃ, yattheva dakkhissamisiṃ nisinna’’nti.</p>
<p class="bodytext">Tattha <span class="bld">āhaññantū</span>ti āhanantu. <span class="bld">Assamaṃ ta</span>nti taṃ assamaṃ.</p>
<p class="bodytext">So evaṃ vatvā rathaṃ abhiruyha sīghaṃ gantvā uyyānadvāre rathaṃ ṭhapetvā cittapaṇḍitaṃ upasaṅkamitvā vanditvā ekamantaṃ nisinno tuṭṭhamānaso aṭṭhamaṃ gāthamāha –</p>
<p class="hangnum"><a name="para31"></a><span class="paranum">31</span>.</p>
<p class="gatha1"> ‘‘Suladdhalābho vata me ahosi, gāthā sugītā parisāya majjhe;</p>
<p class="gathalast">Svāhaṃ isiṃ sīlavatūpapannaṃ, disvā patīto sumanohamasmī’’ti.</p>
<p class="bodytext">Tassattho <a name="P4.0396"></a> – suladdhalābho vata mayhaṃ chattamaṅgaladivase parisāya majjhe gītagāthā sugītāva ahosi, svāhaṃ ajja sīlavatasampannaṃ isiṃ disvā pītisomanassappatto jātoti.</p>
<p class="bodytext">So <a name="M4.0396"></a> cittapaṇḍitassa diṭṭhakālato paṭṭhāya somanassappatto ‘‘bhātikassa me pallaṅkaṃ attharathā’’tiādīni āṇāpento navamaṃ gāthamāha –</p>
<p class="hangnum"><a name="para32"></a><span class="paranum">32</span>.</p>
<p class="gatha1"> ‘‘Āsanaṃ udakaṃ pajjaṃ, paṭiggaṇhātu no bhavaṃ;</p>
<p class="gathalast">Agghe bhavantaṃ pucchāma, agghaṃ kurutu no bhava’’nti.</p>
<p class="bodytext">Tattha <a name="V4.0355"></a> <span class="bld">agghe</span>ti atithino dātabbayuttakasmiṃ agghe bhavantaṃ āpucchāma. <span class="bld">Kurutu no</span>ti imaṃ no agghaṃ bhavaṃ paṭiggaṇhātu.</p>
<p class="bodytext">Evaṃ madhurapaṭisanthāraṃ katvā rajjaṃ majjhe bhinditvā dento itaraṃ gāthamāha –</p>
<p class="hangnum"><a name="para33"></a><span class="paranum">33</span>.</p>
<p class="gatha1"> ‘‘Rammañca te āvasathaṃ karontu, nārīgaṇehi paricārayassu;</p>
<p class="gathalast">Karohi okāsamanuggahāya, ubhopimaṃ issariyaṃ karomā’’ti.</p>
<p class="bodytext">Tattha <span class="bld">imaṃ issariya</span>nti kapilaraṭṭhe uttarapañcālanagare rajjaṃ majjhe bhinditvā dvepi janā karoma anubhavāma.</p>
<p class="bodytext">Tassa taṃ vacanaṃ sutvā cittapaṇḍito dhammaṃ desento cha gāthā abhāsi –</p>
<p class="hangnum"><a name="para34"></a><span class="paranum">34</span>.</p>
<p class="gatha1"> ‘‘Disvā phalaṃ duccaritassa rāja, attho suciṇṇassa mahāvipākaṃ;</p>
<p class="gathalast">Attānameva paṭisaṃyamissaṃ, na patthaye putta pasuṃ dhanaṃ vā.</p>
<p class="hangnum"><a name="para35"></a><span class="paranum">35</span>.</p>
<p class="gatha1"> ‘‘Dasevimā vassadasā, maccānaṃ idha jīvitaṃ;</p>
<p class="gathalast">Apattaññeva taṃ odhiṃ, naḷo chinnova sussati.</p>
<p class="hangnum"><a name="para36"></a><span class="paranum">36</span>.</p>
<p class="gatha1"> ‘‘Tattha kā nandi kā khiḍḍā, kā ratī kā dhanesanā;</p>
<p class="gathalast">Kiṃ me puttehi dārehi, rāja muttosmi bandhanā.</p>
<p class="hangnum"><a name="para37"></a><span class="paranum">37</span>.</p>
<p class="gatha1"> ‘‘Sohaṃ evaṃ pajānāmi, maccu me nappamajjati;</p>
<p class="gathalast">Antakenādhipannassa, kā ratī kā dhanesanā.</p>
<p class="hangnum"><a name="para38"></a><span class="paranum">38</span>.</p>
<p class="gatha1"> ‘‘Jāti <a name="P4.0397"></a><a name="M4.0397"></a> narānaṃ adhamā janinda, caṇḍālayoni dvipadākaniṭṭhā;</p>
<p class="gathalast">Sakehi kammehi supāpakehi, caṇḍālagabbhe avasimha pubbe.</p>
<p class="hangnum"><a name="para39"></a><span class="paranum">39</span>.</p>
<p class="gatha1"> ‘‘Caṇḍālāhumha avantīsu, migā nerañjaraṃ pati;</p>
<p class="gathalast">Ukkusā nammadātīre, tyajja brāhmaṇakhattiyā’’ti.</p>
<p class="bodytext">Tattha <a name="V4.0356"></a> <span class="bld">duccaritassā</span>ti mahārāja, tvaṃ sucaritasseva phalaṃ jānāsi, ahaṃ pana duccaritassapi phalaṃ passāmiyeva. Mayañhi ubho duccaritassa phalena ito catutthe attabhāve caṇḍālayoniyaṃ nibbattā. Tattha na ciraṃ sīlaṃ rakkhitvā tassa phalena tvaṃ khattiyakule nibbatto, ahaṃ brāhmaṇakule, evāhaṃ duccaritassa ca phalaṃ suciṇṇassa ca mahāvipākaṃ disvā attānameva sīlasaṃyamena paṭisaṃyamissaṃ, puttaṃ vā pasuṃ vā dhanaṃ vā na patthemi.</p>
<p class="bodytext"><span class="bld">Dasevimā vassadasā</span>ti mahārāja, mandadasakaṃ khiḍḍādasakaṃ vaṇṇadasakaṃ baladasakaṃ paññādasakaṃ hānidasakaṃ pabbhāradasakaṃ vaṅkadasakaṃ momūhadasakaṃ sayanadasakanti imesañhi dasannaṃ dasakānaṃ vasena daseva vassadasā imesaṃ maccānaṃ idha manussaloke jīvitaṃ. Tayidaṃ na niyamena sabbā eva etā dasā pāpuṇāti, atha kho appattaññeva taṃ odhiṃ naḷo chinnova sussati. Yepi sakalaṃ vassasataṃ jīvanti, tesampi mandadasake pavattā rūpārūpadhammā vicchinditvā ātape khittanaḷo viya tattheva sussanti antaradhāyanti, taṃ odhiṃ atikkamitvā khiḍḍādasakaṃ na pāpuṇanti, tathā khiṭṭādasakādīsu pavattā vaṇṇadasakādīni.</p>
<p class="bodytext"><span class="bld">Tatthā</span>ti tasmiṃ evaṃ sussamāne jīvite kā pañca kāmaguṇe nissāya abhinandī, kā kāyakīḷādivasena khiḍḍā, kā somanassavasena rati, kā dhanesanā, kiṃ me puttehi, kiṃ dārehi, muttosmi tamhā puttadārabandhanāti attho. <span class="bld">Antakenādhipannassā</span>ti jīvitantakarena maccunā abhibhūtassa. <span class="bld">Dvipadākaniṭṭhā</span>ti dvipadānaṃ antare lāmakā. <span class="bld">Avasimhā</span>ti dvepi mayaṃ vasimha.</p>
<p class="bodytext"><span class="bld">Caṇḍālāhumhā</span>ti <a name="M4.0398"></a> mahārāja, ito pubbe catutthaṃ jātiṃ avantiraṭṭhe ujjeninagare caṇḍālā ahumha, tato cavitvā nerañjarāya nadiyā tīre ubhopi migā ahumha. Tattha dvepi amhe ekasmiṃ rukkhamūle aññamaññaṃ nissāya ṭhite eko luddako ekeneva sattipahārena jīvitā voropesi, tato cavitvā nammadānadītīre kurarā ahumha. Tatrāpi no nissāya ṭhite eko nesādo ekappahāreneva bandhitvā jīvitakkhayaṃ pāpesi, tato cavitvā te <a name="P4.0398"></a> mayaṃ ajja brāhmaṇakhattiyā jātā. Ahaṃ kosambiyaṃ brāhmaṇakule nibbatto, tvaṃ idha rājā jātoti.</p>
<p class="bodytext">Evamassa atīte lāmakajātiyo pakāsetvā idāni imissāpi jātiyā āyusaṅkhāraparittataṃ dassetvā puññesu ussāhaṃ janento catasso gāthā abhāsi –</p>
<p class="hangnum"><a name="para40"></a><span class="paranum">40</span>.</p>
<p class="gatha1"> ‘‘Upanīyati <a name="V4.0357"></a> jīvitamappamāyu, jarūpanītassa na santi tāṇā;</p>
<p class="gathalast">Karohi pañcāla mameta vākyaṃ, mākāsi kammāni dukkhudrayāni.</p>
<p class="hangnum"><a name="para41"></a><span class="paranum">41</span>.</p>
<p class="gatha1"> ‘‘Upanīyati jīvitamappamāyu, jarūpanītassa na santi tāṇā;</p>
<p class="gathalast">Karohi pañcāla mameta vākyaṃ, mākāsi kammāni dukkhapphalāni.</p>
<p class="hangnum"><a name="para42"></a><span class="paranum">42</span>.</p>
<p class="gatha1"> ‘‘Upanīyati jīvitamappamāyu, jarūpanītassa na santi tāṇā;</p>
<p class="gathalast">Karohi pañcāla mameta vākyaṃ, mākāsi kammāni rajassirāni.</p>
<p class="hangnum"><a name="para43"></a><span class="paranum">43</span>.</p>
<p class="gatha1"> ‘‘Upanīyati jīvitamappamāyu, vaṇṇaṃ jarā hanti narassa jiyyato;</p>
<p class="gathalast">Karohi pañcāla mameta vākyaṃ, mākāsi kammaṃ nirayūpapattiyā’’ti.</p>
<p class="bodytext">Tattha <a name="M4.0399"></a> <span class="bld">upanīyatī</span>ti mahārāja, idaṃ jīvitaṃ maraṇaṃ upagacchati. Idañhi imesaṃ sattānaṃ appamāyu sarasaparittatāyapi ṭhitiparittatāyapi parittakaṃ, sūriyuggamane tiṇagge ussāvabindusadisaṃ. <span class="bld">Na santi tāṇā</span>ti na hi jarāya maraṇaṃ upanītassa puttādayo tāṇā nāma honti. <span class="bld">Mameta vākya</span>nti mama etaṃ vacanaṃ. <span class="bld">Mākāsī</span>ti mā rūpādikāmaguṇahetu pamādaṃ āpajjitvā nirayādīsu dukkhavaḍḍhanāni kammāni kari. <span class="bld">Dukkhapphalānī</span>ti dukkhavipākāni. <span class="bld">Rajassirānī</span>ti kilesarajena okiṇṇasīsāni. <span class="bld">Vaṇṇa</span>nti jīramānassa narassa sarīravaṇṇaṃ jarā hanti. <span class="bld">Nirayūpapattiyā</span>ti nirassāde niraye uppajjanatthāya.</p>
<p class="bodytext">Evaṃ <a name="P4.0399"></a> mahāsatte kathente rājā tussitvā tisso gāthā abhāsi –</p>
<p class="hangnum"><a name="para44"></a><span class="paranum">44</span>.</p>
<p class="gatha1"> ‘‘Addhā hi saccaṃ vacanaṃ tavetaṃ, yathā isī bhāsasi evametaṃ;</p>
<p class="gathalast">Kāmā ca me santi anapparūpā, te duccajā mādisakena bhikkhu.</p>
<p class="hangnum"><a name="para45"></a><span class="paranum">45</span>.</p>
<p class="gatha1"> ‘‘Nāgo yathā paṅkamajjhe byasanno, passaṃ thalaṃ nābhisambhoti gantuṃ;</p>
<p class="gathalast">Evampahaṃ kāmapaṅke byasanno, na bhikkhuno maggamanubbajāmi.</p>
<p class="hangnum"><a name="para46"></a><span class="paranum">46</span>.</p>
<p class="gatha1"> ‘‘Yathāpi mātā ca pitā ca puttaṃ, anusāsare kinti sukhī bhaveyya;</p>
<p class="gathalast">Evampi maṃ tvaṃ anusāsa bhante, yathā ciraṃ pecca sukhī bhaveyya’’nti.</p>
<p class="bodytext">Tattha <a name="V4.0358"></a> <span class="bld">anapparūpā</span>ti aparittajātikā bahū aparimitā. <span class="bld">Te duccajā mādisakenā</span>ti bhātika, tvaṃ kilese pahāya ṭhito, ahaṃ pana kāmapaṅke nimuggo, tasmā mādisakena te kāmā duccajā. <span class="bld">‘‘Nāgo yathā’’</span>ti iminā attano kāmapaṅke nimuggabhāvassa upamaṃ dasseti. Tattha <span class="bld">byasanno</span>ti visanno anupaviṭṭho ayameva vā pāṭho. <span class="bld">Magga</span>nti tumhākaṃ <a name="M4.0400"></a> ovādānusāsanīmaggaṃ <span class="bld">nānubbajāmi</span> pabbajituṃ na sakkomi, idheva pana me ṭhitassa ovādaṃ dethāti. <span class="bld">Anusāsare</span>ti anusāsanti.</p>
<p class="bodytext">Atha naṃ mahāsatto āha –</p>
<p class="hangnum"><a name="para47"></a><span class="paranum">47</span>.</p>
<p class="gatha1"> ‘‘No ce tuvaṃ ussahase janinda, kāme ime mānusake pahātuṃ;</p>
<p class="gathalast">Dhammiṃ baliṃ paṭṭhapayassu rāja, adhammakāro tava māhu raṭṭhe.</p>
<p class="hangnum"><a name="para48"></a><span class="paranum">48</span>.</p>
<p class="gatha1"> ‘‘Dūtā vidhāvantu disā catasso, nimantakā samaṇabrāhmaṇānaṃ;</p>
<p class="gathalast">Te annapānena upaṭṭhahassu, vatthena senāsanapaccayena ca.</p>
<p class="hangnum"><a name="para49"></a><span class="paranum">49</span>.</p>
<p class="gatha1"> ‘‘Annena <a name="P4.0400"></a> pānena pasannacitto, santappaya samaṇabrāhmaṇe ca;</p>
<p class="gathalast">Datvā ca bhutvā ca yathānubhāvaṃ, anindito saggamupehi ṭhānaṃ.</p>
<p class="hangnum"><a name="para50"></a><span class="paranum">50</span>.</p>
<p class="gatha1"> ‘‘Sace ca taṃ rāja mado saheyya, nārīgaṇehi paricārayantaṃ;</p>
<p class="gathalast">Imameva gāthaṃ manasī karohi, bhāsesi cenaṃ parisāya majjhe.</p>
<p class="hangnum"><a name="para51"></a><span class="paranum">51</span>.</p>
<p class="gatha1"> ‘‘Abbhokāsasayo jantu, vajantyā khīrapāyito;</p>
<p class="gathalast">Parikiṇṇo suvānehi, svājja rājāti vuccatī’’ti.</p>
<p class="bodytext">Tattha <span class="bld">ussahase</span>ti ussahasi. <span class="bld">Dhammiṃ bali</span>nti dhammena samena anatirittaṃ baliṃ gaṇhāti attho. <span class="bld">Adhammakāro</span>ti porāṇakarājūhi ṭhapitaṃ vinicchayadhammaṃ bhinditvā pavattā adhammakiriyā. <span class="bld">Nimantakā</span>ti dhammikasamaṇabrāhmaṇe nimantetvā pakkosakā. <span class="bld">Yathānubhāva</span>nti yathābalaṃ yathāsattiṃ. <span class="bld">Imameva gātha</span>nti idāni vattabbaṃ sandhāyāha. Tatrāyaṃ adhippāyo – ‘‘mahārāja, sace taṃ mado abhibhaveyya, sace te nārīgaṇaparivutassa <a name="M4.0401"></a> rūpādayo vā kāmaguṇe rajjasukhaṃ vā ārabbha māno uppajjeyya, athevaṃ cinteyyāsi ‘ahaṃ pure caṇḍālayoniyaṃ nibbatto channassa tiṇakuṭimattassapi <a name="V4.0359"></a> abhāvā abbhokāsasayo ahosiṃ, tadā hi me mātā caṇḍālī araññaṃ dārupaṇṇādīnaṃ atthāya gacchantī maṃ kukkuragaṇassa majjhe abbhokāse nipajjāpetvā attano khīraṃ pāyetvā gacchati, sohaṃ kukkurehi parivārito tehiyeva saddhiṃ sunakhiyā khīraṃ pivitvā vaḍḍhito, evaṃ nīcajacco hutvā ajja rājā nāma jāto’ti. ‘Iti kho, tvaṃ mahārāja, iminā atthena attānaṃ ovadanto yo so pubbe abbhokāsasayo jantu araññe vajantiyā caṇḍāliyā ito cito ca anusañcarantiyā sunakhiyā ca khīraṃ pāyito sunakhehi parikiṇṇo vaḍḍhito, so ajja rājāti vuccatī’ti imaṃ gāthaṃ bhāseyyāsī’’ti.</p>
<p class="bodytext">Evaṃ mahāsatto tassa ovādaṃ datvā ‘‘dinno te mayā ovādo, idāni tvaṃ pabbaja vā mā vā, attanāva attano kammassa vipākaṃ paṭisevissatī’’ti vatvā ākāse uppatitvā tassa matthake pādarajaṃ pātento himavantameva gato. Rājāpi taṃ disvā <a name="P4.0401"></a> uppannasaṃvego jeṭṭhaputtassa rajjaṃ datvā balakāyaṃ nivattetvā himavantābhimukho pāyāsi. Mahāsatto tassāgamanaṃ ñatvā isigaṇaparivuto āgantvā taṃ ādāya gantvā pabbājetvā kasiṇaparikammaṃ ācikkhi. So jhānābhiññaṃ nibbattesi. Iti te ubhopi brahmalokūpagā ahesuṃ.</p>
<p class="bodytext">Satthā imaṃ dhammadesanaṃ āharitvā ‘‘evaṃ, bhikkhave, porāṇakapaṇḍitā tīṇi cattāri bhavantarāni gacchantāpi daḷhavissāsāva ahesu’’nti vatvā jātakaṃ samodhānesi – ‘‘tadā sambhūtapaṇḍito ānando ahosi, cittapaṇḍito pana ahameva ahosi’’nti.</p>
<p class="centered">Cittasambhūtajātakavaṇṇanā dutiyā</p>
<p class="hangnum"> </p>
<p class="bodytext"> [499] 3. Sivijātakavaṇṇanā</p>
<p class="bodytext"><span class="bld">Dūre</span> <a name="M4.0402"></a> <span class="bld">apassaṃ therovā</span>ti idaṃ satthā jetavane viharanto asadisadānaṃ ārabbha kathesi. Taṃ aṭṭhakanipāte <span class="bld">sivijātake</span> vitthāritameva. Tadā pana rājā sattame divase sabbaparikkhāre datvā anumodanaṃ yāci, satthā akatvāva pakkāmi. Rājā bhuttapātarāso vihāraṃ gantvā ‘‘kasmā, bhante, anumodanaṃ na karitthā’’ti āha. Satthā ‘‘aparisuddhā, mahārāja, parisā’’ti vatvā ‘‘na ve kadariyā devalokaṃ vajantī’’ti (dha. pa. 177) gāthāya dhammaṃ desesi. Rājā pasīditvā satasahassagghanakena sīveyyakena uttarāsaṅgena tathāgataṃ pūjetvā nagaraṃ pāvisi. Punadivase dhammasabhāyaṃ kathaṃ samuṭṭhāpesuṃ ‘‘āvuso, kosalarājā asadisadānaṃ datvā tādisenapi <a name="V4.0360"></a> dānena atitto dasabalena dhamme desite puna satasahassagghanakaṃ sīveyyakavatthaṃ adāsi, yāva atitto vata āvuso dānena rājā’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘imāya nāmā’’ti vutte ‘‘bhikkhave, bāhirabhaṇḍaṃ nāma sudinnaṃ, porāṇakapaṇḍitā sakalajambudīpaṃ unnaṅgalaṃ katvā devasikaṃ chasatasahassapariccāgena dānaṃ dadamānāpi bāhiradānena atittā ‘piyassa dātā piyaṃ labhatī’ti sampattayācakānaṃ akkhīni uppāṭetvā adaṃsuyevā’’ti vatvā atītaṃ āhari.</p>
<p class="bodytext">Atīte siviraṭṭhe ariṭṭhapuranagare sivimahārāje rajjaṃ kārente mahāsatto tassa putto hutvā nibbatti, ‘‘sivikumāro’’tissa nāmaṃ kariṃsu. So vayappatto takkasilaṃ gantvā uggahitasippo <a name="P4.0402"></a> āgantvā pitu sippaṃ dassetvā uparajjaṃ labhitvā aparabhāge pitu accayena rājā hutvā agatigamanaṃ pahāya dasa rājadhamme akopetvā dhammena rajjaṃ kāretvā catūsu dvāresu nagaramajjhe nivesanadvāre cāti cha dānasālāyo kāretvā devasikaṃ chasatasahassapariccāgena mahādānaṃ pavattesi. Aṭṭhamiyaṃ cātuddasiyaṃ pannarasiyañca niccaṃ dānasālaṃ gantvā dānaṃ olokesi. So ekadā puṇṇamadivase pātova samussitasetacchatte rājapallaṅke nisinno attanā dinnadānaṃ āvajjento bāhiravatthuṃ <a name="M4.0403"></a> attanā adinnaṃ nāma adisvā ‘‘mayā bāhiravatthu adinnaṃ nāma natthi, na maṃ bāhiradānaṃ toseti, ahaṃ ajjhattikadānaṃ dātukāmo, aho vata ajja mama dānasālaṃ gatakāle kocideva yācako bāhiravatthuṃ ayācitvā ajjhattikassa nāmaṃ gaṇheyya, sace hi me koci hadayamaṃsassa nāmaṃ gaṇheyya, kaṇayena uraṃ paharitvā pasannaudakato sanāḷaṃ padumaṃ uddharanto viya lohitabindūni paggharantaṃ hadayaṃ nīharitvā dassāmi. Sace sarīramaṃsassa nāmaṃ gaṇheyya, avalekhanasatthakena telasiṅgaṃ likhanto viya sarīramaṃsaṃ otāretvā dassāmi. Sace lohitassa nāmaṃ gaṇheyya, yantamukhe pakkhanditvā upanītaṃ bhājanaṃ pūretvā lohitaṃ dassāmi. Sace vā pana koci ‘gehe me kammaṃ nappavattati, gehe me dāsakammaṃ karohī’ti vadeyya, rājavesaṃ apanetvā bahi ṭhatvā attānaṃ sāvetvā dāsakammaṃ karissāmi. Sace me koci akkhino nāmaṃ gaṇheyya, tālamiñjaṃ nīharanto viya akkhīni uppāṭetvā dassāmī’’ti cintesi.</p>
<p class="bodytext">Iti so –</p>
<p class="gatha1">‘‘Yaṃkiñci mānusaṃ dānaṃ, adinnaṃ me na vijjati;</p>
<p class="gathalast">Yopi yāceyya maṃ cakkhuṃ, dadeyyaṃ avikampito’’ti. (cariyā. 1.52) –</p>
<p class="unindented">Cintetvā <a name="V4.0361"></a> soḷasahi gandhodakaghaṭehi nhāyitvā sabbālaṅkārapaṭimaṇḍito nānaggarasabhojanaṃ bhuñjitvā alaṅkatahatthikkhandhavaragato <a name="P4.0403"></a> dānaggaṃ agamāsi. Sakko tassa ajjhāsayaṃ viditvā ‘‘sivirājā ‘ajja sampattayācakānaṃ cakkhūni uppāṭetvā dassāmī’ti cintesi, sakkhissati nu kho dātuṃ, udāhu no’’ti tassa vimaṃsanatthāya jarāpatto andhabrāhmaṇo viya hutvā rañño dānaggagamanakāle ekasmiṃ unnatappadese hatthaṃ pasāretvā rājānaṃ jayāpetvā aṭṭhāsi. Rājā tadabhimukhaṃ vāraṇaṃ pesetvā ‘‘brāhmaṇa, kiṃ vadesī’’ti pucchi. Atha naṃ sakko ‘‘mahārāja, tava dānajjhāsayaṃ nissāya samuggatena kittighosena sakalalokasannivāso nirantaraṃ phuṭo, ahaṃ andho, tvaṃ dvicakkhuko’’ti vatvā cakkhuṃ yācanto paṭhamaṃ gāthamāha –</p>
<p class="hangnum"><a name="para52"></a><span class="paranum">52</span>.</p>
<p class="gatha1"> ‘‘Dūre <a name="M4.0404"></a> apassaṃ therova, cakkhuṃ yācitumāgato;</p>
<p class="gathalast">Ekanettā bhavissāma, cakkhuṃ me dehi yācito’’ti.</p>
<p class="bodytext">Tattha <span class="bld">dūre</span>ti ito dūre vasanto. <span class="bld">Thero</span>ti jarājiṇṇathero. <span class="bld">Ekanettā</span>ti ekaṃ nettaṃ mayhaṃ dehi, evaṃ dvepi ekekanettā bhavissāmāti.</p>
<p class="bodytext">Taṃ sutvā mahāsatto ‘‘idānevāhaṃ pāsāde nisinno cintetvā āgato, aho me lābho, ajjeva me manoratho matthakaṃ pāpuṇissati, adinnapubbaṃ dānaṃ dassāmī’’ti tuṭṭhamānaso dutiyaṃ gāthamāha –</p>
<p class="hangnum"><a name="para53"></a><span class="paranum">53</span>.</p>
<p class="gatha1"> ‘‘Kenānusiṭṭho idha māgatosi, vanibbaka cakkhupathāni yācituṃ;</p>
<p class="gathalast">Suduccajaṃ yācasi uttamaṅgaṃ, yamāhu nettaṃ purisena ‘duccaja’nti.</p>
<p class="bodytext">Tattha <span class="bld">vanibbakā</span>ti taṃ ālapati. <span class="bld">Cakkhupathānī</span>ti cakkhūnametaṃ nāmaṃ. <span class="bld">Yamāhū</span>ti yaṃ paṇḍitā ‘‘duccaja’’nti kathenti.</p>
<p class="bodytext">Ito paraṃ uttānasambandhagāthā pāḷinayeneva veditabbā –</p>
<p class="hangnum"><a name="para54"></a><span class="paranum">54</span>.</p>
<p class="gatha1"> ‘‘Yamāhu devesu sujampatīti, maghavāti naṃ āhu manussaloke;</p>
<p class="gathalast">Tenānusiṭṭho <a name="P4.0404"></a> idha māgatosmi, vanibbako cakkhupathāni yācituṃ.</p>
<p class="hangnum"><a name="para55"></a><span class="paranum">55</span>.</p>
<p class="gatha1"> ‘‘Vanibbato <a name="V4.0362"></a> mayha vaniṃ anuttaraṃ, dadāhi te cakkhupathāni yācito;</p>
<p class="gathalast">Dadāhi me cakkhupathaṃ anuttaraṃ, yamāhu nettaṃ purisena duccajaṃ.</p>
<p class="hangnum"><a name="para56"></a><span class="paranum">56</span>.</p>
<p class="gatha1"> ‘‘Yena atthena āgacchi, yamatthamabhipatthayaṃ;</p>
<p class="gathalast">Te te ijjhantu saṅkappā, labha cakkhūni brāhmaṇa.</p>
<p class="hangnum"><a name="para57"></a><span class="paranum">57</span>.</p>
<p class="gatha1"> ‘‘Ekaṃ <a name="M4.0405"></a> te yācamānassa, ubhayāni dadāmahaṃ;</p>
<p class="gathalast">Sa cakkhumā gaccha janassa pekkhato, yadicchase tvaṃ tadate samijjhatū’’ti.</p>
<p class="bodytext">Tattha <span class="bld">vanibbato</span>ti yācantassa. <span class="bld">Vani</span>nti yācanaṃ. <span class="bld">Te te</span>ti te tava tassa atthassa saṅkappā. <span class="bld">Sa cakkhumā</span>ti so tvaṃ mama cakkhūhi cakkhumā hutvā. <span class="bld">Yadicchase tvaṃ tadate samijjhatū</span>ti yaṃ tvaṃ mama santikā icchasi, taṃ te samijjhatūti.</p>
<p class="bodytext">Rājā ettakaṃ kathetvā ‘‘idheva mayā akkhīni uppāṭetvā dātuṃ asāruppa’’nti cintetvā brāhmaṇaṃ ādāya antepuraṃ gantvā rājāsane nisīditvā sīvikaṃ nāma vejjaṃ pakkosāpetvā ‘‘akkhiṃ me sodhehī’’ti āha. ‘‘Amhākaṃ kira rājā akkhīni uppāṭetvā brāhmaṇassa dātukāmo’’ti sakalanagare ekakolāhalaṃ ahosi. Atha senāpatiādayo rājavallabhā ca nāgarā ca orodhā ca sabbe sannipatitvā rājānaṃ vārentā tisso gāthā avocuṃ –</p>
<p class="hangnum"><a name="para58"></a><span class="paranum">58</span>.</p>
<p class="gatha1"> ‘‘Mā no deva adā cakkhuṃ, mā no sabbe parākari;</p>
<p class="gathalast">Dhanaṃ dehi mahārāja, muttā veḷuriyā bahū.</p>
<p class="hangnum"><a name="para59"></a><span class="paranum">59</span>.</p>
<p class="gatha1"> ‘‘Yutte deva rathe dehi, ājānīye calaṅkate;</p>
<p class="gathalast">Nāge dehi mahārāja, hemakappanavāsase.</p>
<p class="hangnum"><a name="para60"></a><span class="paranum">60</span>.</p>
<p class="gatha1"> ‘‘Yathā <a name="P4.0405"></a> taṃ sivayo sabbe, sayoggā sarathā sadā;</p>
<p class="gathalast">Samantā parikireyyuṃ, evaṃ dehi rathesabhā’’ti.</p>
<p class="bodytext">Tattha <span class="bld">parākarī</span>ti pariccaji. Akkhīsu hi dinnesu rajjaṃ tvaṃ na kāressasi, añño rājā <a name="V4.0363"></a> bhavissati, evaṃ tayā mayaṃ pariccattā nāma bhavissāmāti adhippāyenevamāhaṃsu. <span class="bld">Parikireyyu</span>nti parivāreyyuṃ. <span class="bld">Evaṃ dehī</span>ti yathā taṃ avikalacakkhuṃ sivayo parivāreyyuṃ, evaṃ bāhiradhanamevassa dehi, mā akkhīni. Akkhīsu hi dinnesu na taṃ sivayo parivāressantīti.</p>
<p class="bodytext">Atha <a name="M4.0406"></a> rājā tisso gāthā abhāsi –</p>
<p class="hangnum"><a name="para61"></a><span class="paranum">61</span>.</p>
<p class="gatha1"> ‘‘Yo ve dassanti vatvāna, adāne kurute mano;</p>
<p class="gathalast">Bhūmyaṃ so patitaṃ pāsaṃ, gīvāyaṃ paṭimuñcati.</p>
<p class="hangnum"><a name="para62"></a><span class="paranum">62</span>.</p>
<p class="gatha1"> ‘‘Yo ve dassanti vatvānaṃ, adāne kurute mano;</p>
<p class="gathalast">Pāpā pāpataro hoti, sampatto yamasādhanaṃ.</p>
<p class="hangnum"><a name="para63"></a><span class="paranum">63</span>.</p>
<p class="gatha1"> ‘‘Yañhi yāce tañhi dade, yaṃ na yāce na taṃ dade;</p>
<p class="gathalast">Svāhaṃ tameva dassāmi, yaṃ maṃ yācati brāhmaṇo’’ti.</p>
<p class="bodytext">Tattha <span class="bld">paṭimuñcatī</span>ti paveseti. <span class="bld">Pāpā pāpataro</span>ti lāmakāpi lāmakataro nāma hoti. <span class="bld">Sampatto yamasādhana</span>nti yamassa āṇāpavattiṭṭhānaṃ ussadanirayaṃ esa pattoyeva nāma hoti. <span class="bld">Yañhi yāce</span>ti yaṃ yācako yāceyya, dāyakopi tameva dadeyya, na ayācitaṃ, ayañca brāhmaṇo maṃ cakkhuṃ yācati, na muttādikaṃ dhanaṃ, tadevassāhaṃ dassāmīti vadati.</p>
<p class="bodytext">Atha naṃ amaccā ‘‘kiṃ patthetvā cakkhūni desī’’ti pucchantā gāthamāhaṃsu –</p>
<p class="hangnum"><a name="para64"></a><span class="paranum">64</span>.</p>
<p class="gatha1"> ‘‘Āyuṃ nu vaṇṇaṃ nu sukhaṃ balaṃ nu, kiṃ patthayāno nu janinda desi;</p>
<p class="gathalast">Kathañhi rājā sivinaṃ anuttaro, cakkhūni dajjā paralokahetū’’ti.</p>
<p class="bodytext">Tattha <span class="bld">paralokahetū</span>ti mahārāja, kathaṃ nāma tumhādiso paṇḍitapuriso sandiṭṭhikaṃ issariyaṃ pahāya paralokahetu cakkhūni dadeyyāti.</p>
<p class="bodytext">Atha <a name="P4.0406"></a> nesaṃ kathento rājā gāthamāha –</p>
<p class="hangnum"><a name="para65"></a><span class="paranum">65</span>.</p>
<p class="gatha1"> ‘‘Na <a name="V4.0364"></a> vāhametaṃ yasasā dadāmi, na puttamicche na dhanaṃ na raṭṭhaṃ;</p>
<p class="gathalast">Satañca dhammo carito purāṇo, icceva dāne ramate mano mamā’’ti.</p>
<p class="bodytext">Tattha <a name="M4.0407"></a> <span class="bld">na vāha</span>nti na ve ahaṃ. <span class="bld">Yasasā</span>ti dibbassa vā mānusassa vā yasassa kāraṇā. <span class="bld">Na puttamicche</span>ti imassa cakkhudānassa phalena nevāhaṃ puttaṃ icchāmi, na dhanaṃ na raṭṭhaṃ, apica sataṃ paṇḍitānaṃ sabbaññubodhisattānaṃ esa āciṇṇo samāciṇṇo porāṇakamaggo, yadidaṃ pāramīpūraṇaṃ nāma. Na hi pāramiyo apūretvā bodhipallaṅke sabbaññutaṃ pāpuṇituṃ samattho nāma atthi, ahañca pāramiyo pūretvā buddho bhavitukāmo. <span class="bld">Icceva dāne ramate mano mamā</span>ti iminā kāraṇena mama mano dāneyeva niratoti vadati.</p>
<p class="bodytext">Sammāsambuddhopi dhammasenāpatisāriputtattherassa cariyāpiṭakaṃ desento ‘‘mayhaṃ dvīhi cakkhūhipi sabbaññutaññāṇameva piyatara’’nti dīpetuṃ āha –</p>
<p class="gatha1">‘‘Na me dessā ubho cakkhū, attānaṃ me na dessiyaṃ;</p>
<p class="gathalast">Sabbaññutaṃ piyaṃ mayhaṃ, tasmā cakkhuṃ adāsaha’’nti. (cariyā. 1.66);</p>
<p class="bodytext">Mahāsattassa pana kathaṃ sutvā amaccesu appaṭibhāṇesu ṭhitesu mahāsatto sīvikaṃ vejjaṃ gāthāya ajjhabhāsi –</p>
<p class="hangnum"><a name="para66"></a><span class="paranum">66</span>.</p>
<p class="gatha1"> ‘‘Sakhā ca mitto ca mamāsi sīvika, susikkhito sādhu karohi me vaco;</p>
<p class="gathalast">Uddharitvā cakkhūni mamaṃ jigīsato, hatthesu ṭhapehi vanibbakassā’’ti.</p>
<p class="bodytext">Tassattho – samma sīvika, tvaṃ mayhaṃ sahāyo ca mitto ca vejjasippe cāsi susikkhito, sādhu me vacanaṃ karohi. Mama jigīsato upadhārentassa olokentasseva tālamiñjaṃ viya me akkhīni uddharitvā imassa yācakassa hatthesu ṭhapehīti.</p>
<p class="bodytext">Atha naṃ sīviko āha ‘‘cakkhudānaṃ nāma bhāriyaṃ, upadhārehi, devā’’ti. Sīvika, upadhāritaṃ mayā, tvaṃ mā papañcaṃ <a name="P4.0407"></a> karohi, mā mayā saddhiṃ bahuṃ kathehīti. So cintesi ‘‘ayuttaṃ mādisassa susikkhitassa vejjassa rañño akkhīsu satthapātana’’nti. So nānābhesajjāni ghaṃsitvā bhesajjacuṇṇena nīluppalaṃ <a name="M4.0408"></a> paribhāvetvā dakkhiṇakkhiṃ upasiṅghāpesi, akkhi <a name="V4.0365"></a> parivatti, dukkhavedanā uppajji. ‘‘Sallakkhehi, mahārāja, paṭipākatikakaraṇaṃ mayhaṃ bhāro’’ti. ‘‘Alañhi tāta mā papañcaṃ karī’’ti. So paribhāvetvā puna upasiṅghāpesi, akkhi akkhikūpato mucci, balavatarā vedanā udapādi. ‘‘Sallakkhehi mahārāja, sakkomahaṃ paṭipākatikaṃ kātu’’nti. ‘‘Mā papañcaṃ karī’’ti. So tatiyavāre kharataraṃ paribhāvetvā upanāmesi. Akkhi osadhabalena paribbhamitvā akkhikūpato nikkhamitvā nhārusuttakena olambamānaṃ aṭṭhāsi. Sallakkhehi narinda, puna pākatikakaraṇaṃ mayhaṃ balanti. Mā papañcaṃ karīti. Adhimattā vedanā udapādi, lohitaṃ pagghari, nivatthasāṭakā lohitena temiṃsu. Orodhā ca amaccā ca rañño pādamūle patitvā ‘‘deva akkhīni mā dehī’’ti mahāparidevaṃ parideviṃsu.</p>
<p class="bodytext">Rājā vedanaṃ adhivāsetvā ‘‘tāta, mā papañcaṃ karī’’ti āha. So ‘‘sādhu, devā’’ti vāmahatthena akkhiṃ dhāretvā dakkhiṇahatthena satthakaṃ ādāya akkhisuttakaṃ chinditvā akkhiṃ gahetvā mahāsattassa hatthe ṭhapesi. So vāmakkhinā dakkhiṇakkhiṃ oloketvā vedanaṃ adhivāsetvā ‘‘ehi brāhmaṇā’’ti brāhmaṇaṃ pakkositvā ‘‘mama ito akkhito sataguṇena sahassaguṇena satasahassaguṇena sabbaññutaññāṇakkhimeva piyataraṃ, tassa me idaṃ paccayo hotū’’ti vatvā brāhmaṇassa akkhiṃ adāsi. So taṃ ukkhipitvā attano akkhimhi ṭhapesi. Taṃ tassānubhāvena vikasitanīluppalaṃ viya hutvā patiṭṭhāsi. Mahāsatto vāmakkhinā tassa taṃ akkhiṃ disvā ‘‘aho, sudinnaṃ mayā akkhidāna’’nti anto samuggatāya <a name="P4.0408"></a> pītiyā nirantaraṃ phuṭo hutvā itarampi akkhiṃ adāsi. Sakko tampi attano akkhimhi ṭhapetvā rājanivesanā nikkhamitvā mahājanassa olokentasseva nagarā nikkhamitvā devalokameva gato. Tamatthaṃ pakāsento satthā diyaḍḍhagāthamāha –</p>
<p class="hangnum"><a name="para67"></a><span class="paranum">67</span>.</p>
<p class="gatha1"> ‘‘Codito sivirājena, sīviko vacanaṃkaro;</p>
<p class="gatha2">Rañño cakkhūnuddharitvā, brāhmaṇassūpanāmayi;</p>
<p class="gathalast">Sacakkhu brāhmaṇo āsi, andho rājā upāvisī’’ti.</p>
<p class="bodytext">Rañño <a name="M4.0409"></a> na cirasseva akkhīni ruhiṃsu, ruhamānāni ca āvāṭabhāvaṃ appatvā kambalageṇḍukena viya uggatena maṃsapiṇḍena pūretvā cittakammarūpassa viya akkhīni ahesuṃ, vedanā pacchijji. Atha mahāsatto katipāhaṃ pāsāde vasitvā ‘‘kiṃ andhassa rajjena, amaccānaṃ rajjaṃ niyyādetvā uyyānaṃ gantvā pabbajitvā samaṇadhammaṃ karissāmī’’ti cintetvā amacce <a name="V4.0366"></a> pakkosāpetvā tesaṃ tamatthaṃ ārocetvā ‘‘eko mukhadhovanādidāyako kappiyakārakova mayhaṃ santike bhavissati, sarīrakiccaṭṭhānesupi me rajjukaṃ bandhathā’’ti vatvā sārathiṃ āmantetvā ‘‘rathaṃ yojehī’’ti āha. Amaccā panassa rathena gantuṃ adatvā suvaṇṇasivikāya naṃ netvā pokkharaṇītīre nisīdāpetvā ārakkhaṃ saṃvidhāya paṭikkamiṃsu. Rājā pallaṅkena nisinno attano dānaṃ āvajjesi. Tasmiṃ khaṇe sakkassa āsanaṃ uṇhaṃ ahosi. So āvajjento taṃ kāraṇaṃ disvā ‘‘mahārājassa varaṃ datvā cakkhuṃ paṭipākatikaṃ karissāmī’’ti cintetvā tattha gantvā mahāsattassa avidūre aparāparaṃ caṅkami. Tamatthaṃ pakāsento satthā imā gāthā āha –</p>
<p class="hangnum"><a name="para68"></a><span class="paranum">68</span>.</p>
<p class="gatha1"> ‘‘Tato so katipāhassa, uparūḷhesu cakkhusu;</p>
<p class="gathalast">Sūtaṃ āmantayī rājā, sivīnaṃ raṭṭhavaḍḍhano.</p>
<p class="hangnum"><a name="para69"></a><span class="paranum">69</span>.</p>
<p class="gatha1"> ‘‘Yojehi <a name="P4.0409"></a> sārathi yānaṃ, yuttañca paṭivedaya;</p>
<p class="gathalast">Uyyānabhūmiṃ gacchāma, pokkharañño vanāni ca.</p>
<p class="hangnum"><a name="para70"></a><span class="paranum">70</span>.</p>
<p class="gatha1"> ‘‘So ca pokkharaṇītīre, pallaṅkena upāvisi;</p>
<p class="gathalast">Tassa sakko pāturahu, devarājā sujampatī’’ti.</p>
<p class="bodytext">Sakkopi mahāsattena padasaddaṃ sutvā ‘‘ko eso’’ti puṭṭho gāthamāha –</p>
<p class="hangnum"><a name="para71"></a><span class="paranum">71</span>.</p>
<p class="gatha1"> ‘‘Sakkohamasmi devindo, āgatosmi tavantike;</p>
<p class="gathalast">Varaṃ varassu rājīsi, yaṃ kiñci manasicchasī’’ti. –</p>
<p class="unindented">Evaṃ vutte rājā gāthamāha –</p>
<p class="hangnum"><a name="para72"></a><span class="paranum">72</span>.</p>
<p class="gatha1"> ‘‘Pahūtaṃ me dhanaṃ sakka, balaṃ koso canappako;</p>
<p class="gathalast">Andhassa me sato dāni, maraṇaññeva ruccatī’’ti.</p>
<p class="gathalast"> </p>
<p class="bodytext">Tattha <a name="V4.0367"></a><a name="M4.0410"></a> <span class="bld">maraṇaññeva ruccatī</span>ti devarāja, idāni mayhaṃ andhabhāvena maraṇameva ruccati, taṃ me dehīti.</p>
<p class="bodytext">Atha naṃ sakko āha ‘‘sivirāja, kiṃ pana tvaṃ maritukāmo hutvā maraṇaṃ rocesi, udāhu andhabhāvenā’’ti? ‘‘Andhabhāvena devā’’ti. ‘‘Mahārāja, dānaṃ nāma na kevalaṃ samparāyatthameva dīyati, diṭṭhadhammatthāyapi paccayo hoti, tvañca ekaṃ cakkhuṃ yācito dve adāsi, tena saccakiriyaṃ karohī’’ti kathaṃ samuṭṭhāpetvā āha –</p>
<p class="hangnum"><a name="para73"></a><span class="paranum">73</span>.</p>
<p class="gatha1"> ‘‘Yāni saccāni dvipadinda, tāni bhāsassu khattiya;</p>
<p class="gathalast">Saccaṃ te bhaṇamānassa, puna cakkhu bhavissatī’’ti.</p>
<p class="bodytext">Taṃ sutvā mahāsatto ‘‘sakka, sacesi mama cakkhuṃ dātukāmo, aññaṃ upāyaṃ mā kari, mama dānanissandeneva me cakkhu uppajjatū’’ti vatvā sakkena ‘‘mahārāja, ahaṃ sakko devarājāpi na paresaṃ cakkhuṃ dātuṃ sakkomi, tayā dinnadānassa phaleneva te cakkhu uppajjissatī’’ti vutte ‘‘tena hi mayā dānaṃ sudinna’’nti vatvā saccakiriyaṃ karonto gāthamāha –</p>
<p class="hangnum"><a name="para74"></a><span class="paranum">74</span>.</p>
<p class="gatha1"> ‘‘Ye <a name="P4.0410"></a> maṃ yācitumāyanti, nānāgottā vanibbakā;</p>
<p class="gatha2">Yopi maṃ yācate tattha, sopi me manaso piyo;</p>
<p class="gathalast">Etena saccavajjena, cakkhu me upapajjathā’’ti.</p>
<p class="bodytext">Tattha <span class="bld">ye ma</span>nti ye maṃ yācituṃ āgacchanti, tesu yācakesu āgacchantesu yopi maṃ yācate, sopi me manaso piyo. <span class="bld">Etenā</span>ti sace mama sabbepi yācakā piyā, saccamevetaṃ mayā vuttaṃ, etena me saccavacanena ekaṃ me cakkhu upapajjatha upapajjatūti āha.</p>
<p class="bodytext">Athassa vacanānantarameva paṭhamaṃ cakkhu udapādi. Tato dutiyassa uppajjanatthāya gāthādvayamāha –</p>
<p class="hangnum"><a name="para75"></a><span class="paranum">75</span>.</p>
<p class="gatha1"> ‘‘Yaṃ maṃ so yācituṃ āgā, dehi cakkhunti brāhmaṇo;</p>
<p class="gathalast">Tassa cakkhūni pādāsiṃ, brāhmaṇassa vanibbato.</p>
<p class="hangnum"><a name="para76"></a><span class="paranum">76</span>.</p>
<p class="gatha1"> ‘‘Bhiyyo <a name="V4.0368"></a> maṃ āvisī pīti, somanassañcanappakaṃ;</p>
<p class="gathalast">Etena saccavajjena, dutiyaṃ me upapajjathā’’ti.</p>
<p class="bodytext">Tattha <a name="M4.0411"></a> <span class="bld">yaṃ ma</span>nti yo maṃ yācati. <span class="bld">So</span>ti so cakkhuvikalo brāhmaṇo ‘‘dehi me cakkhu’’nti yācituṃ āgato. <span class="bld">Vanibbato</span>ti yācantassa. <span class="bld">Bhiyyo maṃ āvisī</span>ti brāhmaṇassa cakkhūni datvā andhakālato paṭṭhāya tasmiṃ andhakāle tathārūpaṃ vedanaṃ agaṇetvā ‘‘aho sudinnaṃ me dāna’’nti paccavekkhantaṃ maṃ bhiyyo atirekatarā pīti āvisi, mama hadayaṃ paviṭṭhā, somanassañca mama anantaṃ aparimāṇaṃ uppajji. <span class="bld">Etenā</span>ti sace mama tadā anappakaṃ pītisomanassaṃ uppannaṃ, saccamevetaṃ mayā vuttaṃ, etena me saccavacanena dutiyampi cakkhu upapajjatūti āha.</p>
<p class="bodytext">Taṅkhaṇaññeva dutiyampi cakkhu udapādi. Tāni panassa cakkhūni neva pākatikāni, na dibbāni. Sakkabrāhmaṇassa hi dinnaṃ cakkhuṃ puna pākatikaṃ kātuṃ na sakkā, upahatavatthuno ca dibbacakkhu nāma na uppajjati, tāni panassa <a name="P4.0411"></a> saccapāramitānubhāvena sambhūtāni cakkhūnīti vuttāni. Tesaṃ uppattisamakālameva sakkānubhāvena sabbā rājaparisā sannipatitāva ahesuṃ. Athassa sakko mahājanamajjheyeva thutiṃ karonto gāthādvayamāha –</p>
<p class="hangnum"><a name="para77"></a><span class="paranum">77</span>.</p>
<p class="gatha1"> ‘‘Dhammena bhāsitā gāthā, sivīnaṃ raṭṭhavaḍḍhana;</p>
<p class="gathalast">Etāni tava nettāni, dibbāni paṭidissare.</p>
<p class="hangnum"><a name="para78"></a><span class="paranum">78</span>.</p>
<p class="gatha1"> ‘‘Tirokuṭṭaṃ tiroselaṃ, samatiggayha pabbataṃ;</p>
<p class="gathalast">Samantā yojanasataṃ, dassanaṃ anubhontu te’’ti.</p>
<p class="bodytext">Tattha <span class="bld">dhammena bhāsitā</span>ti mahārāja, imā te gāthā dhammena sabhāveneva bhāsitā. <span class="bld">Dibbānī</span>ti dibbānubhāvayuttāni. <span class="bld">Paṭidissare</span>ti paṭidissanti. <span class="bld">Tirokuṭṭa</span>nti mahārāja, imāni te cakkhūni devatānaṃ cakkhūni viya parakuṭṭaṃ paraselaṃ yaṃkiñci pabbatampi samatiggayha atikkamitvā samantā dasa disā yojanasataṃ rūpadassanaṃ anubhontu sādhentūti attho.</p>
<p class="bodytext">Iti so ākāse ṭhatvā mahājanamajjhe imā gāthā bhāsitvā ‘‘appamatto hohī’’ti mahāsattaṃ ovaditvā devalokameva gato. Mahāsattopi mahājanaparivuto mahantena sakkārena nagaraṃ <a name="V4.0369"></a> pavisitvā sucandakaṃ pāsādaṃ abhiruhi. Tena cakkhūnaṃ paṭiladdhabhāvo sakalasiviraṭṭhe pākaṭo jāto. Athassa dassanatthaṃ sakalaraṭṭhavāsino bahuṃ paṇṇākāraṃ <a name="M4.0412"></a> gahetvā āgamiṃsu. Mahāsatto ‘‘imasmiṃ mahājanasannipāte mama dānaṃ vaṇṇayissāmī’’ti rājadvāre mahāmaṇḍapaṃ kāretvā samussitasetacchatte rājapallaṅke nisinno nagare bheriṃ carāpetvā sabbaseniyo sannipātetvā ‘‘ambho, siviraṭṭhavāsino imāni me dibbacakkhūni disvā ito paṭṭhāya dānaṃ adatvā mā bhuñjathā’’ti dhammaṃ desento catasso gāthā abhāsi –</p>
<p class="hangnum"><a name="para79"></a><span class="paranum">79</span>.</p>
<p class="gatha1"> ‘‘Ko nīdha vittaṃ na dadeyya yācito, api visiṭṭhaṃ supiyampi attano;</p>
<p class="gathalast">Tadiṅgha sabbe sivayo samāgatā, dibbāni nettāni mamajja passatha.</p>
<p class="hangnum"><a name="para80"></a><span class="paranum">80</span>.</p>
<p class="gatha1"> ‘‘Tirokuṭṭaṃ <a name="P4.0412"></a> tiroselaṃ, samatiggayha pabbataṃ;</p>
<p class="gathalast">Samantā yojanasataṃ, dassanaṃ anubhonti me.</p>
<p class="hangnum"><a name="para81"></a><span class="paranum">81</span>.</p>
<p class="gatha1"> ‘‘Na cāgamattā paramatthi kiñci, maccānaṃ idha jīvite;</p>
<p class="gathalast">Datvāna mānusaṃ cakkhuṃ, laddhaṃ me cakkhuṃ amānusaṃ.</p>
<p class="hangnum"><a name="para82"></a><span class="paranum">82</span>.</p>
<p class="gatha1"> ‘‘Etampi disvā sivayo, detha dānāni bhuñjatha;</p>
<p class="gathalast">Datvā ca bhutvā ca yathānubhāvaṃ, aninditā saggamupetha ṭhāna’’nti.</p>
<p class="bodytext">Tattha <span class="bld">konīdhā</span>ti ko nu idha. <span class="bld">Api visiṭṭha</span>nti uttamampi samānaṃ. <span class="bld">Cāgamattā</span>ti cāgapamāṇato aññaṃ varaṃ nāma natthi. <span class="bld">Idha jīvite</span>ti imasmiṃ jīvaloke. ‘‘Idha jīvata’’ntipi pāṭho, imasmiṃ loke jīvamānānanti attho. <span class="bld">Amānusa</span>nti dibbacakkhu mayā laddhaṃ, iminā kāraṇena veditabbametaṃ ‘‘cāgato uttamaṃ nāma natthī’’ti. <span class="bld">Etampi disvā</span>ti etaṃ mayā laddhaṃ dibbacakkhuṃ disvāpi.</p>
<p class="bodytext">Iti imāhi catūhi gāthāhi dhammaṃ desetvā tato paṭṭhāya anvaddhamāsaṃ pannarasuposathesu mahājanaṃ sannipātāpetvā niccaṃ imāhi gāthāhi dhammaṃ desesi. Taṃ sutvā mahājano dānādīni puññāni katvā devalokaṃ pūrentova agamāsi.</p>
<p class="bodytext">Satthā <a name="M4.0413"></a> imaṃ dhammadesanaṃ āharitvā ‘‘evaṃ, bhikkhave, porāṇakapaṇḍitā bāhiradānena asantuṭṭhā <a name="V4.0370"></a> sampattayācakānaṃ attano cakkhūni uppāṭetvā adaṃsū’’ti vatvā saccāni pakāsetvā jātakaṃ samodhānesi – ‘‘tadā sīvikavejjo ānando ahosi, sakko anuruddho ahosi, sesaparisā buddhaparisā, sivirājā pana ahameva ahosi’’nti.</p>
<p class="centered">Sivijātakavaṇṇanā tatiyā.</p>
<p class="hangnum"> </p>
<p class="bodytext"> [500] 4. Sirīmantajātakavaṇṇanā</p>
<p class="bodytext"><a name="para83-103"></a><span class="paranum">83-103</span>. <span class="bld">Paññāyupetaṃ siriyā vihīna</span>nti ayaṃ sirīmantapañho <span class="bld">mahāumaṅge</span> (jā. 2.22.590 ādayo) āvi bhavissati.</p>
<p class="centered">Sirīmantajātakavaṇṇanā catutthā.</p>
<p class="hangnum"> </p>
<p class="bodytext"> [501] 5. Rohaṇamigajātakavaṇṇanā</p>
<p class="bodytext"><span class="bld">Ete</span> <a name="P4.0413"></a> <span class="bld">yūthā patiyantī</span>ti idaṃ satthā veḷuvane viharanto āyasmato ānandassa jīvitapariccāgaṃ ārabbha kathesi. So panassa jīvitapariccāgo asītinipāte <span class="bld">cūḷahaṃsajātake</span> (jā. 2.21.1 ādayo) dhanapāladamane āvi bhavissati. Evaṃ tenāyasmatā satthu atthāya jīvite pariccatte dhammasabhāyaṃ kathaṃ samuṭṭhāpesuṃ ‘‘āvuso, āyasmā ānando sekkhapaṭisambhidappatto hutvā dasabalassatthāya jīvitaṃ pariccajī’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva, pubbepesa mamatthāya jīvitaṃ pariccajiyevā’’ti vatvā atītaṃ āhari.</p>
<p class="bodytext">Atīte bārāṇasiyaṃ brahmadatte rajjaṃ kārente khemā nāmassa aggamahesī ahosi. Tadā bodhisatto himavantapadese migayoniyaṃ nibbattitvā suvaṇṇavaṇṇo ahosi sobhaggappatto. Kaniṭṭhopissa cittamigo nāma suvaṇṇavaṇṇova ahosi, kaniṭṭhabhaginīpissa sutanā nāma <a name="M4.0414"></a> suvaṇṇavaṇṇāva ahosi. Mahāsatto pana rohaṇo nāma migarājā ahosi. So himavante dve pabbatarājiyo atikkamitvā tatiyāya antare rohaṇaṃ nāma saraṃ nissāya asītimigasahassaparivāro vāsaṃ kappesi. So andhe jiṇṇe mātāpitaro posesi. Atheko bārāṇasito avidūre nesādagāmavāsī nesādaputto himavantaṃ paviṭṭho mahāsattaṃ disvā attano gāmaṃ <a name="V4.0371"></a> āgantvā aparabhāge kālaṃ karonto puttassārocesi ‘‘tāta, amhākaṃ kammabhūmiyaṃ asukasmiṃ nāma ṭhāne suvaṇṇavaṇṇo migo vasati, sace rājā puccheyya, katheyyāsī’’ti.</p>
<p class="bodytext">Athekadivasaṃ khemā devī paccūsakāle supinaṃ addasa. Evarūpo supino ahosi – suvaṇṇavaṇṇo migo āgantvā kañcanapīṭhe nisīditvā suvaṇṇakiṅkiṇikaṃ ākoṭento viya madhurassarena deviyā dhammaṃ deseti, sā sādhukāraṃ datvā dhammaṃ suṇāti. Migo dhammakathāya aniṭṭhitāya eva uṭṭhāya gacchati, sā ‘‘migaṃ gaṇhatha gaṇhathā’’ti vadantīyeva pabujjhi. Paricārikāyo tassā saddaṃ sutvā ‘‘pihitadvāravātapānaṃ gehaṃ vātassapi okāso natthi, ayyā, imāya velāya migaṃ gaṇhāpetī’’ti avahasiṃsu. Sā tasmiṃ khaṇe <a name="P4.0414"></a> ‘‘supino aya’’nti ñatvā cintesi ‘‘supinoti vutte rājā anādaro bhavissati, ‘dohaḷo uppanno’ti vutte pana ādarena pariyesissati, suvaṇṇavaṇṇassa migassa dhammakathaṃ suṇissāmī’’ti. Sā gilānālayaṃ katvā nipajji. Rājā āgantvā ‘‘bhadde, kiṃ te aphāsuka’’nti pucchi. ‘‘Deva, aññaṃ natthi, dohaḷo pana me uppanno’’ti. ‘‘Kiṃ icchasi devī’’ti? ‘‘Suvaṇṇavaṇṇassa dhammikamigassa dhammaṃ sotukāmā devā’’ti. ‘‘Bhadde, yaṃ natthi, tattha te dohaḷo uppanno, suvaṇṇavaṇṇo nāma migoyeva natthī’’ti. So ‘‘sace na labhāmi, idheva me maraṇa’’nti rañño piṭṭhiṃ datvā nipajji.</p>
<p class="bodytext">Rājā ‘‘sace atthi, labhissasī’’ti parisamajjhe nisīditvā <span class="bld">morajātake</span> (jā. 1.2.17 ādayo) vuttanayeneva amacce ca brāhmaṇe ca pucchitvā ‘‘suvaṇṇavaṇṇā migā nāma hontī’’ti sutvā luddake sannipātetvā ‘‘evarūpo migo kena diṭṭho, kena suto’’ti pucchitvā tena nesādaputtena pitu santikā sutaniyāmena <a name="M4.0415"></a> kathite ‘‘samma, tassa te migassa ānītakāle mahantaṃ sakkāraṃ karissāmi, gaccha ānehi na’’nti vatvā paribbayaṃ datvā taṃ pesesi. Sopi ‘‘sacāhaṃ, deva, taṃ ānetuṃ na sakkhissāmi, cammamassa ānessāmi, taṃ ānetuṃ asakkonto lomānipissa ānessāmi, tumhe mā cintayitthā’’ti vatvā attano nivesanaṃ gantvā puttadārassa paribbayaṃ datvā tattha gantvā taṃ migarājānaṃ disvā ‘‘kasmiṃ nu kho ṭhāne pāsaṃ oḍḍetvā imaṃ migarājānaṃ gaṇhituṃ sakkhissāmī’’ti vīmaṃsanto pānīyatitthe okāsaṃ passi. So daḷhaṃ cammayottaṃ vaṭṭetvā mahāsattassa pānīyapivanaṭṭhāne yaṭṭhipāsaṃ oḍḍesi.</p>
<p class="bodytext">Punadivase mahāsatto asītiyā migasahassehi saddhiṃ gocaraṃ caritvā ‘‘pakatitittheyeva pānīyaṃ <a name="V4.0372"></a> pivissāmī’’ti tattha gantvā otarantoyeva pāse bajjhi. So ‘‘sacāhaṃ idāneva baddharavaṃ ravissāmi, ñātigaṇā pānīyaṃ apivitvāva bhītā palāyissantī’’ti cintetvā yaṭṭhiyaṃ <a name="P4.0415"></a> allīyitvā attano vase vattetvā pānīyaṃ pivanto viya ahosi. Atha asītiyā migasahassānaṃ pānīyaṃ pivitvā uttaritvā ṭhitakāle ‘‘pāsaṃ chindissāmī’’ti tikkhattuṃ ākaḍḍhi. Paṭhamavāre cammaṃ chijji, dutiyavāre maṃsaṃ chijji, tatiyavāre nhāruṃ chinditvā pāso aṭṭhiṃ āhacca aṭṭhāsi. So chindituṃ asakkonto baddharavaṃ ravi, migagaṇā bhāyitvā tīhi ghaṭāhi palāyiṃsu. Cittamigo tiṇṇampi ghaṭānaṃ antare mahāsattaṃ adisvā ‘‘idaṃ bhayaṃ uppajjamānaṃ mama bhātu uppannaṃ bhavissatī’’ti cintetvā tassa santikaṃ gantvā baddhaṃ passi. Atha naṃ mahāsatto disvā ‘‘bhātika, mā idha tiṭṭha, sāsaṅkaṃ idaṃ ṭhāna’’nti vatvā uyyojento paṭhamaṃ gāthamāha –</p>
<p class="hangnum"><a name="para104"></a><span class="paranum">104</span>.</p>
<p class="gatha1"> ‘‘Ete yūthā patiyanti, bhītā maraṇassa cittaka;</p>
<p class="gathalast">Gaccha tuvampi mākaṅkhi, jīvissanti tayā sahā’’ti.</p>
<p class="bodytext">Tattha <span class="bld">ete</span>ti cakkhupathaṃ atikkamitvā dūragate sandhāyāha. <span class="bld">Patiyantī</span>ti patigacchanti, palāyantīti attho. <span class="bld">Cittakā</span>ti taṃ ālapati. <span class="bld">Tayā sahā</span>ti tvaṃ etesaṃ mama ṭhāne ṭhatvā rājā hohi, ete tayā saddhiṃ jīvissantīti.</p>
<p class="bodytext">Tato <a name="M4.0416"></a> ubhinnampi tisso ekantarikagāthāyo honti –</p>
<p class="hangnum"><a name="para105"></a><span class="paranum">105</span>.</p>
<p class="gatha1"> ‘‘Nāhaṃ rohaṇa gacchāmi, hadayaṃ me avakassati;</p>
<p class="gathalast">Na taṃ ahaṃ jahissāmi, idha hissāmi jīvitaṃ.</p>
<p class="hangnum"><a name="para106"></a><span class="paranum">106</span>.</p>
<p class="gatha1"> ‘‘Te hi nūna marissanti, andhā apariṇāyakā;</p>
<p class="gathalast">Gaccha tuvampi mākaṅkhi, jīvissanti tayā saha.</p>
<p class="hangnum"><a name="para107"></a><span class="paranum">107</span>.</p>
<p class="gatha1"> ‘‘Nāhaṃ rohaṇa gacchāmi, hadayaṃ me avakassati;</p>
<p class="gathalast">Na taṃ baddhaṃ jahissāmi, idha hissāmi jīvita’’nti.</p>
<p class="bodytext">Tattha <span class="bld">rohaṇā</span>ti mahāsattaṃ nāmenālapati. <span class="bld">Avakassatī</span>ti kaḍḍhayati, sokena vā kaḍḍhīyati<a name="V4.0373"></a>. <span class="bld">Te hi nūnā</span>ti te amhākaṃ mātāpitaro ekaṃseneva dvīsupi amhesu idha matesu apariṇāyakā hutvā appaṭijaggiyamānā sussitvā marissanti, tasmā bhātika cittaka, gaccha tuvaṃ, tayā saha te jīvissantīti attho. <span class="bld">Idha hissāmī</span>ti imasmiṃyeva ṭhāne jīvitaṃ jahissāmīti.</p>
<p class="bodytext">Iti vatvā bodhisattassa <a name="P4.0416"></a> dakkhiṇapassaṃ nissāya taṃ sandhāretvā assāsento aṭṭhāsi. Sutanāpi migapotikā palāyitvā migānaṃ antare ubho bhātike apassantī ‘‘idaṃ bhayaṃ mama bhātikānaṃ uppannaṃ bhavissatī’’ti nivattitvā tesaṃ santikaṃ āgatā. Naṃ āgacchantiṃ disvā mahāsatto pañcamaṃ gāthamāha –</p>
<p class="hangnum"><a name="para108"></a><span class="paranum">108</span>.</p>
<p class="gatha1"> ‘‘Gaccha bhīru palāyassu, kūṭe baddhosmi āyase;</p>
<p class="gathalast">Gaccha tuvampi mākaṅkhi, jīvissanti tayā sahā’’ti.</p>
<p class="bodytext">Tattha <span class="bld">bhīrū</span>ti mātugāmo nāma appamattakenapi bhāyati, tena naṃ evaṃ ālapati. <span class="bld">Kūṭe</span>ti paṭicchannapāse. <span class="bld">Āyase</span>ti so hi antoudake ayakkhandhaṃ koṭṭetvā tattha sāradāruṃ yaṭṭhiṃ bandhitvā oḍḍito, tasmā evamāha. <span class="bld">Tayā sahā</span>ti te asītisahassā migā tayā saddhiṃ jīvissantīti.</p>
<p class="bodytext">Tato <a name="M4.0417"></a> paraṃ purimanayeneva tisso gāthā honti –</p>
<p class="hangnum"><a name="para109"></a><span class="paranum">109</span>.</p>
<p class="gatha1"> ‘‘Nāhaṃ rohaṇa gacchāmi, hadayaṃ me avakassati;</p>
<p class="gathalast">Na taṃ ahaṃ jahissāmi, idha hissāmi jīvitaṃ.</p>
<p class="hangnum"><a name="para110"></a><span class="paranum">110</span>.</p>
<p class="gatha1"> ‘‘Te hi nūna marissanti, andhā apariṇāyakā;</p>
<p class="gathalast">Gaccha tuvampi mākaṅkhi, jīvissanti tayā saha.</p>
<p class="hangnum"><a name="para111"></a><span class="paranum">111</span>.</p>
<p class="gatha1"> ‘‘Nāhaṃ rohaṇa gacchāmi, hadayaṃ me avakassati;</p>
<p class="gathalast">Na taṃ baddhaṃ jahissāmi, idha hissāmi jīvita’’nti.</p>
<p class="bodytext">Tattha <span class="bld">te hi nūnā</span>ti idhāpi mātāpitaroyeva sandhāyāha.</p>
<p class="bodytext">Sāpi <a name="V4.0374"></a> tatheva paṭikkhipitvā mahāsattassa vāmapassaṃ nissāya assāsayamānā aṭṭhāsi. Luddopi te mige palāyante disvā baddharavañca sutvā ‘‘baddho bhavissati migarājā’’ti daḷhaṃ kacchaṃ bandhitvā migamāraṇasattiṃ ādāya vegenāgacchi. Mahāsatto taṃ āgacchantaṃ disvā navamaṃ gāthamāha –</p>
<p class="hangnum"><a name="para112"></a><span class="paranum">112</span>.</p>
<p class="gatha1"> ‘‘Ayaṃ so luddako eti, luddarūpo sahāvudho;</p>
<p class="gathalast">Yo no vadhissati ajja, usunā sattiyā apī’’ti.</p>
<p class="bodytext">Tattha <span class="bld">luddarūpo</span>ti dāruṇajātiko. <span class="bld">Sattiyā apī</span>ti sattiyāpi no paharitvā vadhissati, tasmā yāva so nāgacchati, tāva palāyathāti.</p>
<p class="bodytext">Taṃ <a name="P4.0417"></a> disvāpi cittamigo na palāyi. Sutanā pana sakabhāvena saṇṭhātuṃ asakkontī maraṇabhayabhītā thokaṃ palāyitvā – ‘‘ahaṃ dve bhātike pahāya kuhiṃ palāyissāmī’’ti attano jīvitaṃ jahitvā nalāṭena maccuṃ ādāya punāgantvā bhātu vāmapasse aṭṭhāsi. Tamatthaṃ pakāsento satthā dasamaṃ gāthamāha –</p>
<p class="hangnum"><a name="para113"></a><span class="paranum">113</span>.</p>
<p class="gatha1"> ‘‘Sā muhuttaṃ palāyitvā, bhayaṭṭā bhayatajjitā;</p>
<p class="gathalast">Sudukkaraṃ akarā bhīru, maraṇāyūpanivattathā’’ti.</p>
<p class="bodytext">Tattha <span class="bld">maraṇāyūpanivattathā</span>ti maraṇatthāya upanivatti.</p>
<p class="bodytext">Luddopi <a name="M4.0418"></a> āgantvā te tayo jane ekato ṭhite disvā mettacittaṃ uppādetvā ekakucchiyaṃ nibbattabhātaro viya te maññamāno cintesi ‘‘migarājā, tāva pāse baddho, ime pana dve janā hirottappabandhanena baddhā, kiṃ nu kho ime etassa hontī’’ti? Atha naṃ pucchanto gāthamāha –</p>
<p class="hangnum"><a name="para114"></a><span class="paranum">114</span>.</p>
<p class="gatha1"> ‘‘Kiṃ nu teme migā honti, muttā baddhaṃ upāsare;</p>
<p class="gathalast">Na taṃ cajitumicchanti, jīvitassapi kāraṇā’’ti.</p>
<p class="bodytext">Tattha <span class="bld">kiṃ nu teme</span>ti kiṃ nu te ime. <span class="bld">Upāsare</span>ti upāsanti.</p>
<p class="bodytext">Athassa <a name="V4.0375"></a> bodhisatto ācikkhi –</p>
<p class="hangnum"><a name="para115"></a><span class="paranum">115</span>.</p>
<p class="gatha1"> ‘‘Bhātaro honti me ludda, sodariyā ekamātukā;</p>
<p class="gathalast">Na maṃ cajitumicchanti, jīvitassapi kāraṇā’’ti.</p>
<p class="bodytext">So tassa vacanaṃ sutvā bhiyyosomattāya muducitto ahosi. Cittamigarājā tassa muducittabhāvaṃ ñatvā ‘‘samma luddaka, mā tvaṃ etaṃ migarājānaṃ ‘migamattoyevā’ti maññittha, ayañhi asītiyā migasahassānaṃ rājā sīlācārasampanno sabbasattesu muducitto mahāpañño andhe jiṇṇe mātāpitaro poseti. Sace tvaṃ evarūpaṃ dhammikaṃ migaṃ māresi, etaṃ mārento mātāpitaro ca no mañca bhaginiñca meti amhe pañcapi jane māresiyeva. Mayhaṃ pana bhātu jīvitaṃ dento pañcannampi janānaṃ jīvitadāyakosī’’ti vatvā gāthamāha –</p>
<p class="hangnum"><a name="para116"></a><span class="paranum">116</span>.</p>
<p class="gatha1"> ‘‘Te <a name="P4.0418"></a> hi nūna marissanti, andhā apariṇāyakā;</p>
<p class="gathalast">Pañcannaṃ jīvitaṃ dehi, bhātaraṃ muñca luddakā’’ti.</p>
<p class="bodytext">So tassa dhammakathaṃ sutvā pasannacitto ‘‘mā bhāyi sāmī’’ti vatvā anantaraṃ gāthamāha –</p>
<p class="hangnum"><a name="para117"></a><span class="paranum">117</span>.</p>
<p class="gatha1"> ‘‘So vo ahaṃ pamokkhāmi, mātāpettibharaṃ migaṃ;</p>
<p class="gathalast">Nandantu mātāpitaro, muttaṃ disvā mahāmiga’’nti.</p>
<p class="bodytext">Tattha <span class="bld">vo</span>ti nipātamattaṃ. <span class="bld">Mutta</span>nti bandhanā muttaṃ passitvā.</p>
<p class="bodytext">Evañca <a name="M4.0419"></a> pana vatvā cintesi ‘‘raññā dinnayaso mayhaṃ kiṃ karissati, sacāhaṃ imaṃ migarājānaṃ vadhissāmi, ayaṃ vā me pathavī bhijjitvā vivaraṃ dassati, asani vā me matthake patissati, vissajjessāmi na’’nti. So mahāsattaṃ upasaṅkamitvā yaṭṭhiṃ pātetvā cammayottaṃ chinditvā migarājānaṃ āliṅgitvā udakapariyante nipajjāpetvā muducittena saṇikaṃ pāsā mocetvā nhārūhi nhāruṃ, maṃsena maṃsaṃ, cammena cammaṃ samodhānetvā udakena lohitaṃ dhovitvā mettacittena punappunaṃ parimajji. Tassa mettānubhāveneva mahāsattassa pāramitānubhāvena ca sabbāni nhārumaṃsacammāni sandhīyiṃsu, pādo sañchannachavi sañchannalomo ahosi, asukaṭṭhāne <a name="V4.0376"></a> baddho ahosītipi na paññāyi. Mahāsatto sukhappatto hutvā aṭṭhāsi. Taṃ disvā cittamigo somanassajāto luddassa anumodanaṃ karonto gāthamāha –</p>
<p class="hangnum"><a name="para118"></a><span class="paranum">118</span>.</p>
<p class="gatha1"> ‘‘Evaṃ luddaka nandassu, saha sabbehi ñātibhi;</p>
<p class="gathalast">Yathāhamajja nandāmi, muttaṃ disvā mahāmiga’’nti.</p>
<p class="bodytext">Atha mahāsatto ‘‘kiṃ nu kho esa luddo maṃ gaṇhanto attano kāmena gaṇhi, udāhu aññassa āṇattiyā’’ti cintetvā gahitakāraṇaṃ pucchi. Luddaputto āha – ‘‘sāmi, na mayhaṃ tumhehi kammaṃ atthi, rañño pana aggamahesī khemā nāma tumhākaṃ dhammakathaṃ sotukāmā, tadatthāya rañño āṇattiyā tvaṃ mayā gahito’’ti. Samma, evaṃ sante maṃ vissajjento atidukkaraṃ <a name="P4.0419"></a> karosi, ehi maṃ netvā rañño dassehi, deviyā dhammaṃ kathessāmīti. Sāmi, rājāno nāma kakkhaḷā, ko jānāti, kiṃ bhavissati, mayhaṃ raññā dinnayasena kammaṃ natthi, gaccha tvaṃ yathāsukhanti. Puna mahāsatto ‘‘iminā maṃ vissajjentena atidukkaraṃ kataṃ, yasapaṭilābhassa upāyamassa karissāmī’’ti cintetvā ‘‘samma, piṭṭhiṃ tāva me hatthena parimajjā’’ti āha. ‘‘So parimajji, hattho suvaṇṇavaṇṇehi lomehi pūri’’. ‘‘Sāmi, imehi lomehi kiṃ kāromī’’ti. ‘‘Samma, imāni haritvā rañño ca deviyā ca dassetvā ‘imāni tassa suvaṇṇavaṇṇamigassa lomānī’ti vatvā mama ṭhāne ṭhatvā imāhi gāthāhi deviyā dhammaṃ desehi, taṃ sutvāyeva cassā dohaḷo paṭippassambhissatī’’ti<a name="M4.0420"></a>. ‘‘Dhammaṃ cara mahārājā’’ti dasa dhammacariyagāthā uggaṇhāpetvā pañca sīlāni datvā appamādena ovaditvā uyyojesi. Luddaputto mahāsattaṃ ācariyaṭṭhāne ṭhapetvā tikkhattuṃ padakkhiṇaṃ katvā catūsu ṭhānesu vanditvā lomāni paduminipattena gahetvā pakkāmi. Tepi tayo janā thokaṃ anugantvā mukhena gocarañca pānīyañca gahetvā mātāpitūnaṃ santikaṃ gamiṃsu. Mātāpitaro ‘‘tāta rohaṇa, tvaṃ kira pāse baddho kathaṃ muttosī’’ti pucchantā gāthamāhaṃsu –</p>
<p class="hangnum"><a name="para119"></a><span class="paranum">119</span>.</p>
<p class="gatha1"> ‘‘Kathaṃ tvaṃ pamokkho āsi, upanītasmi jīvite;</p>
<p class="gathalast">Kathaṃ putta amocesi, kūṭapāsamha luddako’’ti.</p>
<p class="bodytext">Tattha <span class="bld">upanītasmī</span>ti tava jīvite maraṇasantikaṃ upanīte kathaṃ pamokkho āsi.</p>
<p class="bodytext">Taṃ sutvā bodhisatto tisso gāthā abhāsi –</p>
<p class="hangnum"><a name="para120"></a><span class="paranum">120</span>.</p>
<p class="gatha1"> ‘‘Bhaṇaṃ <a name="V4.0377"></a> kaṇṇasukhaṃ vācaṃ, hadayaṅgaṃ hadayassitaṃ;</p>
<p class="gathalast">Subhāsitāhi vācāhi, cittako maṃ amocayi.</p>
<p class="hangnum"><a name="para121"></a><span class="paranum">121</span>.</p>
<p class="gatha1"> ‘‘Bhaṇaṃ kaṇṇasukhaṃ vācaṃ, hadayaṅgaṃ hadayassitaṃ;</p>
<p class="gathalast">Subhāsitāhi vācāhi, sutanā maṃ amocayi.</p>
<p class="hangnum"><a name="para122"></a><span class="paranum">122</span>.</p>
<p class="gatha1"> ‘‘Sutvā <a name="P4.0420"></a> kaṇṇasukhaṃ vācaṃ, hadayaṅgaṃ hadayassitaṃ;</p>
<p class="gathalast">Subhāsitāni sutvāna, luddako maṃ amocayī’’ti.</p>
<p class="bodytext">Tattha <span class="bld">bhaṇa</span>nti bhaṇanto. <span class="bld">Hadayaṅga</span>nti hadayaṅgamaṃ. Dutiyagāthāya <span class="bld">bhaṇa</span>nti bhaṇamānā. <span class="bld">Sutvā</span>ti so imesaṃ ubhinnaṃ vācaṃ sutvā.</p>
<p class="bodytext">Athassa mātāpitaro anumodantā āhaṃsu –</p>
<p class="hangnum"><a name="para123"></a><span class="paranum">123</span>.</p>
<p class="gatha1"> ‘‘Evaṃ ānandito hotu, saha dārehi luddako;</p>
<p class="gathalast">Yathā mayajja nandāma, disvā rohaṇamāgata’’nti.</p>
<p class="bodytext">Luddopi araññā nikkhamitvā rājakulaṃ gantvā rājānaṃ vanditvā ekamantaṃ aṭṭhāsi. Taṃ disvā rājā gāthamāha –</p>
<p class="hangnum"><a name="para124"></a><span class="paranum">124</span>.</p>
<p class="gatha1"> ‘‘Nanu tvaṃ avaca ludda, ‘migacammāni āhariṃ’;</p>
<p class="gathalast">Atha kena nu vaṇṇena, migacammāni nāharī’’ti.</p>
<p class="bodytext">Tattha <a name="M4.0421"></a> <span class="bld">migacammānī</span>ti migaṃ vā cammaṃ vā. <span class="bld">Āhari</span>nti āharissāmi. Idaṃ vuttaṃ hoti – ambho ludda, nanu tvaṃ evaṃ avaca ‘‘migaṃ ānetuṃ asakkonto cammaṃ āharissāmi, taṃ asakkonto lomānī’’ti, so tvaṃ kena kāraṇena neva migaṃ, na migacammaṃ āharīti?</p>
<p class="bodytext">Taṃ sutvā luddo gāthamāha –</p>
<p class="hangnum"><a name="para125"></a><span class="paranum">125</span>.</p>
<p class="gatha1"> ‘‘Āgamā <a name="V4.0378"></a> ceva hatthatthaṃ, kūṭapāsañca so migo;</p>
<p class="gathalast">Abajjhi taṃ migarājaṃ, tañca muttā upāsare.</p>
<p class="hangnum"><a name="para126"></a><span class="paranum">126</span>.</p>
<p class="gatha1"> ‘‘Tassa me ahu saṃvego, abbhuto lomahaṃsano;</p>
<p class="gathalast">Imañcāhaṃ migaṃ haññe, ajja hissāmi jīvita’’nti.</p>
<p class="bodytext">Tattha <span class="bld">āgamā</span>ti mahārāja, so migo mama hatthatthaṃ hatthapāsañceva mayā oḍḍitaṃ kūṭapāsañca āgato, tasmiñca kūṭapāse abajjhi. <span class="bld">Tañca muttā upāsare</span>ti tañca baddhaṃ apare muttā abaddhāva dve migā assāsentā taṃ nissāya aṭṭhaṃsu. <span class="bld">Abbhuto</span>ti pubbe abhūtapubbo. <span class="bld">Imañcāha</span>nti atha me saṃviggassa etadahosi ‘‘sace ahaṃ imaṃ migaṃ hanissāmi, ajjeva imasmiṃyeva ṭhāne jīvitaṃ jahissāmī’’ti.</p>
<p class="bodytext">Taṃ sutvā rājā āha –</p>
<p class="hangnum"><a name="para127"></a><span class="paranum">127</span>.</p>
<p class="gatha1"> ‘‘Kīdisā te migā ludda, kīdisā dhammikā migā;</p>
<p class="gathalast">Kathaṃvaṇṇā kathaṃsīlā, bāḷhaṃ kho ne pasaṃsasī’’ti.</p>
<p class="bodytext">Idaṃ so rājā vimhayavasena punappunaṃ pucchati. Taṃ sutvā luddo gāthamāha –</p>
<p class="hangnum"><a name="para128"></a><span class="paranum">128</span>.</p>
<p class="gatha1"> ‘‘Odātasiṅgā <a name="P4.0421"></a> sucivālā, jātarūpatacūpamā;</p>
<p class="gathalast">Pādā lohitakā tesaṃ, añjitakkhā manoramā’’ti.</p>
<p class="bodytext">Tattha <span class="bld">odātasiṅgā</span>ti rajatadāmasadisasiṅgā. <span class="bld">Sucivālā</span>ti cāmarivālasadisena sucinā vālena samannāgatā. <span class="bld">Lohitakā</span>ti rattanakhā pavāḷasadisā. <span class="bld">Pādā</span>ti khurapariyantā. <span class="bld">Añjitakkhā</span>ti añjitehi viya visuddhapañcapasādehi akkhīhi samannāgatā.</p>
<p class="bodytext">Iti <a name="M4.0422"></a> so kathentova mahāsattassa suvaṇṇavaṇṇāni lomāni rañño hatthe ṭhapetvā tesaṃ migānaṃ sarīravaṇṇaṃ pakāsento gāthamāha –</p>
<p class="hangnum"><a name="para129"></a><span class="paranum">129</span>.</p>
<p class="gatha1"> ‘‘Edisā <a name="V4.0379"></a> te migā deva, edisā dhammikā migā;</p>
<p class="gathalast">Mātāpettibharā deva, na te so abhihāritu’’nti.</p>
<p class="bodytext">Tattha <span class="bld">mātāpettibharā</span>ti jiṇṇe andhe mātāpitaro posenti, etādisā nesaṃ dhammikatā. <span class="bld">Na te so abhihāritu</span>nti so migarājā na sakkā kenaci tava paṇṇākāratthāya abhiharitunti attho. ‘‘Abhihārayi’’ntipi pāṭho, so ahaṃ taṃ te paṇṇākāratthāya nābhihārayiṃ na āharinti attho.</p>
<p class="bodytext">Iti so mahāsattassa ca cittamigassa ca sutanāya migapotikāya ca guṇaṃ kathetvā ‘‘mahārāja, ahaṃ tena migaraññā ‘attano lomāni dassetvā mama ṭhāne ṭhatvā dasahi rājadhammacariyagāthāhi deviyā dhammaṃ katheyyāsī’ti uggaṇhāpito āṇatto’’ti āha. Taṃ sutvā rājā naṃ nhāpetvā ahatavatthāni nivāsetvā sattaratanakhacite pallaṅke nisīdāpetvā sayaṃ deviyā saddhiṃ nīcāsane ekamantaṃ nisīditvā taṃ añjaliṃ paggayha yācati. So dhammaṃ desento āha –</p>
<p class="gatha1">‘‘Dhammaṃ cara mahārāja, mātāpitūsu khattiya;</p>
<p class="gathalast">Idha dhammaṃ caritvāna, rāja saggaṃ gamissasi.</p>
<p class="gatha1">‘‘Dhammaṃ cara mahārāja, puttadāresu khattiya;</p>
<p class="gathalast">Idha dhammaṃ caritvāna, rāja saggaṃ gamissasi.</p>
<p class="gatha1">‘‘Dhammaṃ cara mahārāja, mittāmaccesu khattiya;</p>
<p class="gathalast">Idha dhammaṃ caritvāna, rāja saggaṃ gamissasi.</p>
<p class="gatha1">‘‘Dhammaṃ cara mahārāja, vāhanesu balesu ca;</p>
<p class="gathalast">Idha dhammaṃ caritvāna, rāja saggaṃ gamissasi.</p>
<p class="gatha1">‘‘Dhammaṃ cara mahārāja, gāmesu nigamesu ca;</p>
<p class="gathalast">Idha dhammaṃ caritvāna, rāja saggaṃ gamissasi.</p>
<p class="gatha1">‘‘Dhammaṃ <a name="V4.0380"></a><a name="M4.0423"></a> cara mahārāja, raṭṭhesu janapadesu ca;</p>
<p class="gathalast">Idha dhammaṃ caritvāna, rāja saggaṃ gamissasi.</p>
<p class="gatha1">‘‘Dhammaṃ cara mahārāja, samaṇabrāhmaṇesu ca;</p>
<p class="gathalast">Idha dhammaṃ caritvāna, rāja saggaṃ gamissasi.</p>
<p class="gatha1">‘‘Dhammaṃ cara mahārāja, migapakkhīsu khattiya;</p>
<p class="gathalast">Idha dhammaṃ caritvāna, rāja saggaṃ gamissasi.</p>
<p class="gatha1">‘‘Dhammaṃ cara mahārāja, dhammo ciṇṇo sukhāvaho;</p>
<p class="gathalast">Idha dhammaṃ caritvāna, rāja saggaṃ gamissasi.</p>
<p class="gatha1">‘‘Dhammaṃ cara mahārāja, saindā devā sabrahmakā;</p>
<p class="gathalast">Suciṇṇena divaṃ pattā, mā dhammaṃ rāja pāmado’’ti. (jā. 2.18.114-123);</p>
<p class="bodytext">Iti nesādaputto mahāsattena desitaniyāmena ākāsagaṅgaṃ otārento viya buddhalīlāya dhammaṃ desesi. Mahājano sādhukārasahassāni pavattesi. Dhammakathaṃ sutvāyeva deviyā <a name="P4.0422"></a> dohaḷo paṭippassambhi. Rājā tussitvā luddaputtaṃ mahantena yasena santappento tisso gāthā abhāsi –</p>
<p class="hangnum"><a name="para130"></a><span class="paranum">130</span>.</p>
<p class="gatha1"> ‘‘Dammi nikkhasataṃ ludda, thūlañca maṇikuṇḍalaṃ;</p>
<p class="gathalast">Catussadañca pallaṅkaṃ, umāpupphasarinnibhaṃ.</p>
<p class="hangnum"><a name="para131"></a><span class="paranum">131</span>.</p>
<p class="gatha1"> ‘‘Dve ca sādisiyo bhariyā, usabhañca gavaṃ sataṃ;</p>
<p class="gathalast">Dhammena rajjaṃ kāressaṃ, bahukāro mesi luddaka.</p>
<p class="hangnum"><a name="para132"></a><span class="paranum">132</span>.</p>
<p class="gatha1"> ‘‘Kasivāṇijjā iṇadānaṃ, ucchācariyā ca luddaka;</p>
<p class="gathalast">Etena dāraṃ posehi, mā pāpaṃ akarī punā’’ti.</p>
<p class="bodytext">Tattha <span class="bld">thūla</span>nti mahagghaṃ maṇikuṇḍalapasādhanañca te dammi. <span class="bld">Catussada</span>nti caturussadaṃ, catuussīsakanti <a name="V4.0381"></a> attho. <span class="bld">Umāpupphasarinnibha</span>nti nīlapaccattharaṇattā umāpupphasadisāya nibhāya obhāsena samannāgataṃ, kāḷavaṇṇadārusāramayaṃ vā. <span class="bld">Sādisiyo</span>ti aññamaññaṃ <a name="P4.0423"></a> rūpena ca bhogena ca sadisā. <span class="bld">Usabhañca gavaṃ sata</span>nti usabhaṃ jeṭṭhakaṃ katvā gavaṃ satañca te dammi. <span class="bld">Kāressa</span>nti <a name="M4.0424"></a> dasa rājadhamme akopento dhammeneva rajjaṃ kāressāmi. <span class="bld">Bahukāro mesī</span>ti suvaṇṇavaṇṇassa migarañño ṭhāne ṭhatvā dhammassa desitattā tvaṃ mama bahupakāro, migarājena vuttaniyāmeneva te ahaṃ pañcasu sīlesu patiṭṭhāpito. <span class="bld">Kasivāṇijjā</span>ti samma luddaka, ahampi migarājānaṃ adisvā tassa vacanameva sutvā pañcasu sīlesu patiṭṭhito, tvampi ito paṭṭhāya sīlavā hohi, yāni tāni kasivāṇijjāni iṇadānaṃ uñchācariyāti ājīvamukhāni, eteneva sammāājīvena tava puttadāraṃ posehi, mā puna pāpaṃ karīti.</p>
<p class="bodytext">So rañño kathaṃ sutvā ‘‘na me gharāvāsenattho, pabbajjaṃ me anujānātha devā’’ti anujānāpetvā raññā dinnadhanaṃ puttadārassa datvā himavantaṃ pavisitvā isipabbajjaṃ pabbajitvā aṭṭha samāpattiyo nibbattetvā brahmalokaparāyaṇo ahosi. Rājāpi mahāsattassa ovāde ṭhatvā saggapuraṃ pūresi, tassa ovādo vassasahassaṃ pavatti.</p>
<p class="bodytext">Satthā imaṃ dhammadesanaṃ āharitvā ‘‘evaṃ bhikkhave pubbepi mamatthāya ānandena jīvitaṃ pariccattamevā’’ti vatvā jātakaṃ samodhānesi – ‘‘tadā luddo channo ahosi, rājā sāriputto, devī khemā bhikkhunī, mātāpitaro mahārājakulāni, sutanā uppalavaṇṇā, cittamigo ānando, asīti migasahassāni sākiyagaṇo, rohaṇo migarājā pana ahameva ahosi’’nti.</p>
<p class="centered">Rohaṇamigajātakavaṇṇanā pañcamā.</p>
<p class="hangnum"> </p>
<p class="bodytext"> [502] 6. Cūḷahaṃsajātakavaṇṇanā</p>
<p class="bodytext"><span class="bld">Ete haṃsā pakkamantī</span>ti idaṃ satthā veḷuvane viharanto ānandatherassa jīvitapariccāgameva ārabbha kathesi. Tadāpi hi dhammasabhāyaṃ therassa guṇakathaṃ kathentesu bhikkhūsu satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva, pubbepi ānandena mamatthāya jīvitaṃ pariccattamevā’’ti vatvā atītaṃ āhari.</p>
<p class="bodytext">Atīte <a name="V4.0382"></a><a name="M4.0425"></a> bārāṇasiyaṃ bahuputtako nāma rājā rajjaṃ kāresi. Khemā nāmassa aggamahesī ahosi. Tadā mahāsatto suvaṇṇahaṃsayoniyaṃ nibbattitvā navutihaṃsasahassaparivuto cittakūṭe vasi. Tadāpi devī <a name="P4.0424"></a> vuttanayeneva supinaṃ disvā rañño suvaṇṇavaṇṇahaṃsassa dhammadesanāsavanadohaḷaṃ ārocesi. Rājāpi amacce pucchitvā ‘‘suvaṇṇavaṇṇahaṃsā nāma cittakūṭapabbate vasantī’’ti ca sutvā khemaṃ nāma saraṃ kāretvā nānappakārāni nivāpadhaññāni ropāpetvā catūsu kaṇṇesu devasikaṃ abhayaghosanaṃ ghosāpesi, ekañca luddaputtaṃ haṃsānaṃ gahaṇatthāya payojesi. Tassa payojitākāro ca, tena tattha sakuṇānaṃ upaparikkhitabhāvo ca, suvaṇṇahaṃsānaṃ āgatakāle rañño ārocetvā pāsānaṃ oḍḍitaniyāmo ca, mahāsattassa pāse baddhaniyāmo ca, sumukhassa haṃsasenāpatino tīsu haṃsaghaṭāsu taṃ adisvā nivattanañca sabbaṃ <span class="bld">mahāhaṃsajātake</span> (jā. 2.21.89 ādayo) āvi bhavissati. Idhāpi mahāsatto yaṭṭhipāse bajjhitvā pāsayaṭṭhiyaṃ olambantoyeva gīvaṃ pasāretvā haṃsānaṃ gatamaggaṃ olokento sumukhaṃ āgacchantaṃ disvā ‘‘āgatakāle naṃ vīmaṃsissāmī’’ti cintetvā tasmiṃ āgate tisso gāthā abhāsi –</p>
<p class="hangnum"><a name="para133"></a><span class="paranum">133</span>.</p>
<p class="gatha1"> ‘‘Ete haṃsā pakkamanti, vakkaṅgā bhayameritā;</p>
<p class="gathalast">Harittaca hemavaṇṇa, kāmaṃ sumukha pakkama.</p>
<p class="hangnum"><a name="para134"></a><span class="paranum">134</span>.</p>
<p class="gatha1"> ‘‘Ohāya maṃ ñātigaṇā, ekaṃ pāsavasaṃ gataṃ;</p>
<p class="gathalast">Anapekkhamānā gacchanti, kiṃ eko avahiyyasi.</p>
<p class="hangnum"><a name="para135"></a><span class="paranum">135</span>.</p>
<p class="gatha1"> ‘‘Pateva patataṃ seṭṭha, natthi baddhe sahāyatā;</p>
<p class="gathalast">Mā anīghāya hāpesi, kāmaṃ sumukha pakkamā’’ti.</p>
<p class="bodytext">Tattha <span class="bld">bhayameritā</span>ti bhayeritā bhayatajjitā bhayacalitā. <span class="bld">Harittaca hemavaṇṇā</span>ti dvīhipi vacanehi tamevālapati. <span class="bld">Kāma</span>nti suvaṇṇattaca, suvaṇṇavaṇṇa, sundaramukha ekaṃsena pakkamāhiyeva, kiṃ te idhāgamanenāti vadati. <span class="bld">Ohāyā</span>ti maṃ jahitvā uppatitā. <span class="bld">Anapekkhamānā</span>ti te mama ñātakā mayi anapekkhāva gacchanti. <span class="bld">Patevā</span>ti uppateva. <span class="bld">Mā anīghāyā</span>ti <a name="M4.0426"></a> ito gantvā pattabbāya niddukkhabhāvāya vīriyaṃ mā hāpesi.</p>
<p class="bodytext">Tato <a name="P4.0425"></a> sumukho paṅkapiṭṭhe nisīditvā gāthamāha –</p>
<p class="hangnum"><a name="para136"></a><span class="paranum">136</span>.</p>
<p class="gatha1"> ‘‘Nāhaṃ <a name="V4.0383"></a> dukkhaparetoti, dhataraṭṭha tuvaṃ jahe;</p>
<p class="gathalast">Jīvitaṃ maraṇaṃ vā me, tayā saddhiṃ bhavissatī’’ti.</p>
<p class="bodytext">Tattha <span class="bld">dukkhapareto</span>ti mahārāja, ‘‘tvaṃ maraṇadukkhapareto’’ti ettakeneva nāhaṃ taṃ jahāmi.</p>
<p class="bodytext">Evaṃ sumukhena sīhanāde kathite dhataraṭṭho gāthamāha –</p>
<p class="hangnum"><a name="para137"></a><span class="paranum">137</span>.</p>
<p class="gatha1"> ‘‘Etadariyassa kalyāṇaṃ, yaṃ tvaṃ sumukha bhāsasi;</p>
<p class="gathalast">Tañca vīmaṃsamānohaṃ, patatetaṃ avassaji’’nti.</p>
<p class="bodytext">Tattha <span class="bld">etadariyassā</span>ti yaṃ tvaṃ ‘‘nāhaṃ taṃ jahe’’ti bhāsasi, etaṃ ācārasampannassa ariyassa kalyāṇaṃ uttamavacanaṃ. <span class="bld">Patateta</span>nti ahañca na taṃ vissajjetukāmova evaṃ avacaṃ, atha kho taṃ vīmaṃsamāno ‘‘patatū’’ti etaṃ vacanaṃ avassajiṃ, gacchāti taṃ avocanti attho.</p>
<p class="bodytext">Evaṃ tesaṃ kathentānaññeva luddaputto daṇḍamādāya vegenāgato. Sumukho dhataraṭṭhaṃ assāsetvā tassābhimukho gantvā apacitiṃ dassetvā haṃsarañño guṇe kathesi. Tāvadeva luddo muducitto ahosi. So tassa muducittakaṃ ñatvā puna gantvā haṃsarājameva assāsento aṭṭhāsi. Luddopi haṃsarājānaṃ upasaṅkamitvā chaṭṭhaṃ gāthamāha –</p>
<p class="hangnum"><a name="para138"></a><span class="paranum">138</span>.</p>
<p class="gatha1"> ‘‘Apadena padaṃ yāti, antalikkhacaro dijo;</p>
<p class="gathalast">Ārā pāsaṃ na bujjhi tvaṃ, haṃsānaṃ pavaruttamā’’ti.</p>
<p class="bodytext">Tattha <span class="bld">apadena pada</span>nti mahārāja, tumhādiso antalikkhacaro dijo apade ākāse padaṃ katvā yāti. <span class="bld">Na bujjhi tva</span>nti so tvaṃ evarūpo dūratova imaṃ pāsaṃ na bujjhi na jānīti pucchati.</p>
<p class="bodytext">Mahāsatto <a name="M4.0427"></a> āha –</p>
<p class="hangnum"><a name="para139"></a><span class="paranum">139</span>.</p>
<p class="gatha1"> ‘‘Yadā parābhavo hoti, poso jīvitasaṅkhaye;</p>
<p class="gathalast">Atha jālañca pāsañca, āsajjāpi na bujjhatī’’ti.</p>
<p class="bodytext">Tattha <a name="V4.0384"></a><a name="P4.0426"></a> <span class="bld">yadā parābhavo</span>ti samma luddaputta, yadā parābhavo avuḍḍhi vināso sampatto hoti, atha poso jīvitasaṅkhaye patte jālañca pāsañca patvāpi na jānātīti attho.</p>
<p class="bodytext">Luddo haṃsarañño kathaṃ abhinanditvā sumukhena saddhiṃ sallapanto tisso gāthā abhāsi –</p>
<p class="hangnum"><a name="para140"></a><span class="paranum">140</span>.</p>
<p class="gatha1"> ‘‘Ete haṃsā pakkamanti, vakkaṅgā bhayameritā;</p>
<p class="gathalast">Harittaca hemavaṇṇa, tvaññeva avahiyyasi.</p>
<p class="hangnum"><a name="para141"></a><span class="paranum">141</span>.</p>
<p class="gatha1"> ‘‘Ete bhutvā ca pivitvā ca, pakkamanti vihaṅgamā;</p>
<p class="gathalast">Anapekkhamānā vakkaṅgā, tvaññeveko upāsasi.</p>
<p class="hangnum"><a name="para142"></a><span class="paranum">142</span>.</p>
<p class="gatha1"> ‘‘Kiṃ nu tyāyaṃ dijo hoti, mutto baddhaṃ upāsasi;</p>
<p class="gathalast">Ohāya sakuṇā yanti, kiṃ eko avahiyyasī’’ti.</p>
<p class="bodytext">Tattha <span class="bld">tvaññevā</span>ti tvameva ohiyyasīti pucchati. <span class="bld">Upāsasī</span>ti payirupāsasi.</p>
<p class="bodytext">Sumukho āha –</p>
<p class="hangnum"><a name="para143"></a><span class="paranum">143</span>.</p>
<p class="gatha1"> ‘‘Rājā me so dijo mitto, sakhā pāṇasamo ca me;</p>
<p class="gathalast">Neva naṃ vijahissāmi, yāva kālassa pariyāya’’nti.</p>
<p class="bodytext">Tattha <span class="bld">yāva kālassa pariyāya</span>nti luddaputta, yāva jīvitakālassa pariyosānaṃ ahaṃ etaṃ na vijahissāmiyeva.</p>
<p class="bodytext">Taṃ sutvā luddo pasannacitto hutvā ‘‘sacāhaṃ evaṃ sīlasampannesu imesu aparajjhissāmi, pathavīpi me vivaraṃ dadeyya, kiṃ me rañño santikā laddhena dhanena, vissajjessāmi na’’nti cintetvā gāthamāha –</p>
<p class="hangnum"><a name="para144"></a><span class="paranum">144</span>.</p>
<p class="gatha1"> ‘‘Yo <a name="M4.0428"></a> ca tvaṃ sakhino hetu, pāṇaṃ cajitumicchasi;</p>
<p class="gathalast">So te sahāyaṃ muñcāmi, hotu rājā tavānugo’’ti.</p>
<p class="bodytext">Tattha <a name="V4.0385"></a> <span class="bld">yo ca tva</span>nti yo nāma tvaṃ. <span class="bld">So</span>ti so ahaṃ. <span class="bld">Tavānugo</span>ti esa haṃsarājā tava vasaṃ anugato hotu, tayā saddhiṃ ekaṭṭhāne vasatu.</p>
<p class="bodytext">Evañca pana vatvā dhataraṭṭhaṃ yaṭṭhipāsato otāretvā saratīraṃ netvā pāsaṃ muñcitvā muducittena lohitaṃ dhovitvā nhāruādīni <a name="P4.0427"></a> paṭipādesi. Tassa muducittatāya mahāsattassa pāramitānubhāvena ca tāvadeva pādo sacchavi ahosi, baddhaṭṭhānampi na paññāyi. Sumukho bodhisattaṃ oloketvā tuṭṭhacitto anumodanaṃ karonto gāthamāha –</p>
<p class="hangnum"><a name="para145"></a><span class="paranum">145</span>.</p>
<p class="gatha1"> ‘‘Evaṃ luddaka nandassu, saha sabbehi ñātibhi;</p>
<p class="gathalast">Yathāhamajja nandāmi, muttaṃ disvā dijādhipa’’nti.</p>
<p class="bodytext">Taṃ sutvā luddo ‘‘gacchatha, sāmī’’ti āha. Atha naṃ mahāsatto ‘‘kiṃ pana tvaṃ samma, maṃ attano atthāya bandhi, udāhu aññassa āṇattiyā’’ti pucchitvā tena tasmiṃ kāraṇe ārocite ‘‘kiṃ nu kho me itova cittakūṭaṃ gantuṃ seyyo, udāhu nagara’’nti vimaṃsanto ‘‘mayi nagaraṃ gate luddaputto dhanaṃ labhissati, deviyā dohaḷo paṭippassambhissati, sumukhassa mittadhammo pākaṭo bhavissati, tathā mama ñāṇabalaṃ, khemañca saraṃ abhayadakkhiṇaṃ katvā labhissāmi, tasmā nagarameva gantuṃ seyyo’’ti sanniṭṭhānaṃ katvā ‘‘ludda, tvaṃ amhe kājenādāya rañño santikaṃ nehi, sace no rājā vissajjetukāmo bhavissati, vissajjessatī’’ti āha. Rājāno nāma sāmi, kakkhaḷā, gacchatha tumheti. Mayaṃ tādisaṃ luddampi mudukaṃ karimha, rañño ārādhane amhākaṃ bhāro, nehiyeva no, sammāti. So tathā akāsi. Rājā haṃse disvāva somanassajāto hutvā dvepi haṃse kañcanapīṭhe nisīdāpetvā madhulāje khādāpetvā madhurodakaṃ pāyetvā añjaliṃ paggayha dhammakathaṃ āyāci. Haṃsarājā tassa sotukāmataṃ viditvā paṭhamaṃ tāva paṭisanthāramakāsi<a name="M4.0429"></a>. Tatrimā haṃsassa ca rañño ca vacanapaṭivacanagāthāyo honti –</p>
<p class="hangnum"><a name="para146"></a><span class="paranum">146</span>.</p>
<p class="gatha1"> ‘‘Kaccinnu bhoto kusalaṃ, kacci bhoto anāmayaṃ;</p>
<p class="gathalast">Kacci raṭṭhamidaṃ phītaṃ, dhammena manusāsasi.</p>
<p class="hangnum"><a name="para147"></a><span class="paranum">147</span>.</p>
<p class="gatha1"> ‘‘Kusalaṃ <a name="P4.0428"></a> ceva me haṃsa, atho haṃsa anāmayaṃ;</p>
<p class="gathalast">Atho raṭṭhamidaṃ phītaṃ, dhammena manusāsahaṃ.</p>
<p class="hangnum"><a name="para148"></a><span class="paranum">148</span>.</p>
<p class="gatha1"> ‘‘Kacci <a name="V4.0386"></a> bhoto amaccesu, doso koci na vijjati;</p>
<p class="gathalast">Kacci ārā amittā te, chāyā dakkhiṇatoriva.</p>
<p class="hangnum"><a name="para149"></a><span class="paranum">149</span>.</p>
<p class="gatha1"> ‘‘Athopi me amaccesu, doso koci na vijjati;</p>
<p class="gathalast">Atho ārā amittā me, chāyā dakkhiṇatoriva.</p>
<p class="hangnum"><a name="para150"></a><span class="paranum">150</span>.</p>
<p class="gatha1"> ‘‘Kacci te sādisī bhariyā, assavā piyabhāṇinī;</p>
<p class="gathalast">Puttarūpayasūpetā, tava chandavasānugā.</p>
<p class="hangnum"><a name="para151"></a><span class="paranum">151</span>.</p>
<p class="gatha1"> ‘‘Atho me sādisī bhariyā, assavā piyabhāṇinī;</p>
<p class="gathalast">Puttarūpayasūpetā, mama chandavasānugā.</p>
<p class="hangnum"><a name="para152"></a><span class="paranum">152</span>.</p>
<p class="gatha1"> ‘‘Kacci te bahavo puttā, sujātā raṭṭhavaḍḍhana;</p>
<p class="gathalast">Paññājavena sampannā, sammodanti tato tato.</p>
<p class="hangnum"><a name="para153"></a><span class="paranum">153</span>.</p>
<p class="gatha1"> ‘‘Satameko ca me puttā, dhataraṭṭha mayā sutā;</p>
<p class="gathalast">Tesaṃ tvaṃ kiccamakkhāhi, nāvarujjhanti te vaco’’ti.</p>
<p class="bodytext">Tattha <span class="bld">kusala</span>nti ārogyaṃ, itaraṃ tasseva vevacanaṃ. <span class="bld">Phīta</span>nti kacci te idaṃ raṭṭhaṃ phītaṃ subhikkhaṃ, dhammena ca naṃ anusāsasīti pucchati. <span class="bld">Doso</span>ti aparādho. <span class="bld">Chāyā dakkhiṇatorivā</span>ti yathā nāma dakkhiṇadisābhimukhā chāyā na vaḍḍhati, evaṃ te kacci amittā na vaḍḍhantīti vadati. <span class="bld">Sādisī</span>ti jātigottakulapadesehi samānā. Evarūpā hi aticārinī na hoti. <span class="bld">Assavā</span>ti vacanapaṭiggāhikā. <span class="bld">Puttarūpayasūpetā</span>ti puttehi ca rūpena <a name="M4.0430"></a> ca yasena ca upetā. <span class="bld">Paññājavenā</span>ti paññāvegena paññaṃ javāpetvā tāni tāni kiccāni paricchindituṃ samatthāti pucchati. <span class="bld">Sammodanti tato tato</span>ti yattha yattha niyuttā honti, tato tato sammodanteva, na virujjhantīti pucchati. <span class="bld">Mayā sutā</span>ti mayā vissutā. Mañhi loko ‘‘bahuputtarājā’’ti vadati, iti te maṃ nissāya vissutā pākaṭā jātāti mayā sutā nāma hontīti vadati. <span class="bld">Tesaṃ tvaṃ kiccamakkhāhī</span>ti tesaṃ mama puttānaṃ ‘‘idaṃ nāma karontū’’ti tvaṃ kiccamakkhāhi, na te vacanaṃ avarujjhanti, ovādaṃ nesaṃ dehīti adhippāyenevamāha.</p>
<p class="bodytext">Taṃ <a name="V4.0387"></a> sutvā mahāsatto tassa ovādaṃ dento pañca gāthā abhāsi –</p>
<p class="hangnum"><a name="para154"></a><span class="paranum">154</span>.</p>
<p class="gatha1"> ‘‘Upapannopi ce hoti, jātiyā vinayena vā;</p>
<p class="gathalast">Atha pacchā kurute yogaṃ, kicche āpāsu sīdati.</p>
<p class="hangnum"><a name="para155"></a><span class="paranum">155</span>.</p>
<p class="gatha1"> ‘‘Tassa <a name="P4.0429"></a> saṃhīrapaññassa, vivaro jāyate mahā;</p>
<p class="gathalast">Rattimandhova rūpāni, thūlāni manupassati.</p>
<p class="hangnum"><a name="para156"></a><span class="paranum">156</span>.</p>
<p class="gatha1"> ‘‘Asāre sārayogaññū, matiṃ na tveva vindati;</p>
<p class="gathalast">Sarabhova giriduggasmiṃ, antarāyeva sīdati.</p>
<p class="hangnum"><a name="para157"></a><span class="paranum">157</span>.</p>
<p class="gatha1"> ‘‘Hīnajaccopi ce hoti, uṭṭhātā dhitimā naro;</p>
<p class="gathalast">Ācārasīlasampanno, nise aggīva bhāsati.</p>
<p class="hangnum"><a name="para158"></a><span class="paranum">158</span>.</p>
<p class="gatha1"> ‘‘Etaṃ me upamaṃ katvā, putte vijjāsu vācaya;</p>
<p class="gathalast">Saṃvirūḷhetha medhāvī, khette bījaṃva vuṭṭhiyā’’ti.</p>
<p class="bodytext">Tattha <span class="bld">vinayenā</span>ti ācārena. <span class="bld">Pacchā kurute yoga</span>nti yo ce sikkhitabbasikkhāsu daharakāle yogaṃ vīriyaṃ akatvā pacchā mahallakakāle karoti, evarūpo pacchā tathārūpe dukkhe vā āpadāsu vā uppannāsu sīdati, attānaṃ uddharituṃ na sakkoti. <span class="bld">Tassa saṃhīrapaññassā</span>ti tassa asikkhitattā tato tato haritabbapaññassa niccaṃ calabuddhino. <span class="bld">Vivaro</span>ti bhogādīnaṃ chiddaṃ, parihānīti attho. <span class="bld">Rattimandho</span>ti rattandho. Idaṃ <a name="M4.0431"></a> vuttaṃ hoti – ‘‘yathā rattandho rattikāṇo rattiṃ candobhāsādīhi thūlarūpāneva passati, sukhumāni passituṃ na sakkoti, evaṃ asikkhito saṃhīrapañño kismiñcideva bhaye uppanne sukhumāni kiccāni passituṃ na sakkoti, oḷārikeyeva passati, tasmā tava putte daharakāleyeva sikkhāpetuṃ vaṭṭatī’’ti.</p>
<p class="bodytext"><span class="bld">Asāre</span>ti nissāre lokāyatavedasamaye. <span class="bld">Sārayogaññū</span>ti sārayutto esa samayoti maññamāno. <span class="bld">Matiṃ na tveva vindatī</span>ti bahuṃ sikkhitvāpi paññaṃ na labhatiyeva. <span class="bld">Giriduggasmi</span>nti so evarūpo yathā nāma sarabho attano vasanaṭṭhānaṃ āgacchanto antarāmagge visamampi <a name="V4.0388"></a> samanti maññamāno giridugge vegenāgacchanto narakapapātaṃ patitvā antarāyeva sīdati, āvāsaṃ na pāpuṇāti, evametaṃ asāraṃ lokāyatavedasamayaṃ sārasaññāya uggahetvā mahāvināsaṃ pāpuṇāti. Tasmā tava putte atthanissitesu vaḍḍhiāvahesu kiccesu yojetvā sikkhāpehīti. <span class="bld">Nise aggīvā</span>ti mahārāja, hīnajātikopi uṭṭhānādiguṇasampanno rattiṃ aggikkhandho viya obhāsati. <span class="bld">Etaṃ me</span>ti etaṃ mayā vuttaṃ rattandhañca aggikkhandhañca upamaṃ katvā tava putte vijjāsu vācaya, sikkhitabbayuttāsu sikkhāsu yojehi. Evaṃ yutto hi yathā sukhette suvuṭṭhiyā bījaṃ saṃvirūhati, tatheva medhāvī saṃvirūhati, yasena ca bhogehi ca vaḍḍhatīti.</p>
<p class="bodytext">Evaṃ <a name="P4.0430"></a> mahāsatto sabbarattiṃ rañño dhammaṃ desesi, deviyā dohaḷo paṭippassambhi. Mahāsatto aruṇuggamanavelāyameva rājānaṃ pañcasu sīlesu patiṭṭhapetvā appamādena ovaditvā saddhiṃ sumukhena uttarasīhapañjarena nikkhamitvā cittakūṭameva gato.</p>
<p class="bodytext">Satthā imaṃ dhammadesanaṃ āharitvā ‘‘evaṃ, bhikkhave, pubbepi iminā mamatthāya jīvitaṃ pariccattamevā’’ti vatvā jātakaṃ samodhānesi – ‘‘tadā luddo channo ahosi, rājā sāriputto, devī khemābhikkhunī, haṃsaparisā sākiyagaṇo, sumukho ānando, haṃsarājā pana ahameva ahosi’’nti.</p>
<p class="centered">Cūḷahaṃsajātakavaṇṇanā chaṭṭhā.</p>
<p class="hangnum"> </p>
<p class="bodytext"> [503] 7. Sattigumbajātakavaṇṇanā</p>
<p class="bodytext"><span class="bld">Migaluddo</span> <a name="M4.0432"></a> <span class="bld">mahārājā</span>ti idaṃ satthā maddakucchismiṃ migadāye viharanto devadattaṃ ārabbha kathesi. Devadattena hi silāya paviddhāya bhagavato pāde sakalikāya khate balavavedanā uppajji. Tathāgatassa dassanatthāya bahū bhikkhū sannipatiṃsu. Atha bhagavā parisaṃ sannipatitaṃ disvā ‘‘bhikkhave, idaṃ senāsanaṃ atisambādhaṃ, sannipāto mahā bhavissati, maṃ mañcasivikāya maddakucchiṃ nethā’’ti āha. Bhikkhū tathā kariṃsu. Jīvako tathāgatassa pādaṃ phāsukaṃ akāsi. Bhikkhū satthu santike nisinnāva kathaṃ samuṭṭhāpesuṃ ‘‘āvuso, devadatto sayampi pāpo, parisāpissa pāpā, iti so pāpo pāpaparivārova viharatī’’ti. Satthā ‘‘kiṃ kathetha, bhikkhave’’ti pucchitvā ‘‘idaṃ nāmā’’ti vutte ‘‘na, bhikkhave, idāneva, pubbepi devadatto pāpo pāpaparivāroyevā’’ti vatvā atītaṃ āhari.</p>
<p class="bodytext">Atīte <a name="V4.0389"></a> uttarapañcālanagare pañcālo nāma rājā rajjaṃ kāresi. Mahāsatto araññāyatane ekasmiṃ sānupabbate simbalivane ekassa suvarañño putto hutvā nibbatti, dve bhātaro ahesuṃ. Tassa pana pabbatassa uparivāte coragāmako ahosi pañcannaṃ corasatānaṃ nivāso, adhovāte assamo pañcannaṃ isisatānaṃ nivāso. Tesaṃ suvapotakānaṃ pakkhanikkhamanakāle vātamaṇḍalikā udapādi. Tāya pahaṭo eko suvapotako coragāmake <a name="P4.0431"></a> corānaṃ āvudhantare patito, tassa tattha patitattā ‘‘sattigumbo’’tveva nāmaṃ kariṃsu. Eko assame vālukatale pupphantare pati, tassa tattha patitattā ‘‘pupphako’’tveva nāmaṃ kariṃsu. Sattigumbo corānaṃ antare vaḍḍhito, pupphako isīnaṃ.</p>
<p class="bodytext">Athekadivasaṃ rājā sabbālaṅkārapaṭimaṇḍito rathavaraṃ abhiruhitvā mahantena parivārena migavadhāya nagarato nātidūre supupphitaphalitaṃ ramaṇīyaṃ upagumbavanaṃ gantvā ‘‘yassa passena migo palāyati, tasseva gīvā’’ti vatvā rathā oruyha paṭicchādetvā dinne koṭṭhake dhanuṃ ādāya aṭṭhāsi. Purisehi migānaṃ uṭṭhāpanatthāya vanagumbesu pothiyamānesu eko eṇimigo uṭṭhāya gamanamaggaṃ olokento rañño ṭhitaṭṭhānasseva vivittataṃ <a name="M4.0433"></a> disvā tadabhimukho pakkhanditvā palāyi. Amaccā ‘‘kassa passena migo palāyito’’ti pucchantā ‘‘rañño passenā’’ti ñatvā raññā saddhiṃ keḷiṃ kariṃsu. Rājā asmimānena tesaṃ keḷiṃ asahanto ‘‘idāni taṃ migaṃ gahessāmī’’ti rathaṃ āruyha ‘‘sīghaṃ pesehī’’ti sārathiṃ āṇāpetvā migena gatamaggaṃ paṭipajji. Rathaṃ vegena gacchantaṃ parisā anubandhituṃ nāsakkhi. Rājā sārathidutiyo yāva majjhanhikā gantvā taṃ migaṃ adisvā nivattanto tassa coragāmassa santike ramaṇīyaṃ kandaraṃ disvā rathā oruyha nhatvā ca pivitvā ca paccuttari. Athassa sārathi rathassa uttarattharaṇaṃ otāretvā sayanaṃ rukkhacchāyāya paññapesi, so tattha nipajji. Sārathipi tassa pāde sambāhanto nisīdi. Rājā antarantarā niddāyati ceva pabujjhati ca.</p>
<p class="bodytext">Coragāmavāsino corāpi rañño ārakkhaṇatthāya araññameva pavisiṃsu. Coragāmake sattigumbo ceva bhattarandhako patikolambo nāmeko puriso cāti dveva ohīyiṃsu. Tasmiṃ khaṇe sattigumbo gāmakā nikkhamitvā rājānaṃ disvā ‘‘imaṃ niddāyamānameva māretvā ābharaṇāni gahessāmā’’ti cintetvā patikolambassa santikaṃ gantvā taṃ kāraṇaṃ ārocesi. Tamatthaṃ <a name="P4.0432"></a> pakāsento satthā pañca gāthā abhāsi –</p>
<p class="hangnum"><a name="para159"></a><span class="paranum">159</span>.</p>
<p class="gatha1"> ‘‘Migaluddo <a name="V4.0390"></a> mahārājā, pañcālānaṃ rathesabho;</p>
<p class="gathalast">Nikkhanto saha senāya, ogaṇo vanamāgamā.</p>
<p class="hangnum"><a name="para160"></a><span class="paranum">160</span>.</p>
<p class="gatha1"> ‘‘Tatthaddasā araññasmiṃ, takkarānaṃ kuṭiṃ kataṃ;</p>
<p class="gathalast">Tassā kuṭiyā nikkhamma, suvo luddāni bhāsati.</p>
<p class="hangnum"><a name="para161"></a><span class="paranum">161</span>.</p>
<p class="gatha1"> ‘‘Sampannavāhano poso, yuvā sammaṭṭhakuṇḍalo;</p>
<p class="gathalast">Sobhati lohituṇhīso, divā sūriyova bhāsati.</p>
<p class="hangnum"><a name="para162"></a><span class="paranum">162</span>.</p>
<p class="gatha1"> ‘‘Majjhanhike sampatike, sutto rājā sasārathi;</p>
<p class="gathalast">Handassābharaṇaṃ sabbaṃ, gaṇhāma sāhasā mayaṃ.</p>
<p class="hangnum"><a name="para163"></a><span class="paranum">163</span>.</p>
<p class="gatha1"> ‘‘Nisīthepi rahodāni, sutto rājā sasārathi;</p>
<p class="gathalast">Ādāya vatthaṃ maṇikuṇḍalañca, hantvāna sākhāhi avattharāmā’’ti.</p>
<p class="bodytext">Tattha <a name="M4.0434"></a> <span class="bld">migaluddo</span>ti luddo viya migānaṃ gavesanato ‘‘migaluddo’’ti vutto. <span class="bld">Ogaṇo</span>ti gaṇā ohīno parihīno hutvā. <span class="bld">Takkarānaṃ kuṭiṃ kata</span>nti so rājā tattha araññe corānaṃ vasanatthāya kataṃ gāmakaṃ addasa. <span class="bld">Tassā</span>ti tato corakuṭito. <span class="bld">Luddāni bhāsatī</span>ti patikolambena saddhiṃ dāruṇāni vacanāni katheti. <span class="bld">Sampannavāhano</span>ti sampannaassavāhano. <span class="bld">Lohituṇhīso</span>ti rattena uṇhīsapaṭṭena samannāgato. <span class="bld">Sampatike</span>ti sampati idāni, evarūpe ṭhitamajjhanhikakāleti attho. <span class="bld">Sāhasā</span>ti sāhasena pasayhākāraṃ katvā gaṇhāmāti vadati. <span class="bld">Nisīthepi rahodānī</span>ti nisīthepi idānipi raho. Idaṃ vadati – yathā nisīthe aḍḍharattasamaye manussā kilantā sayanti, raho nāma hoti, idāni ṭhitamajjhanhikepi kāle tathevāti. <span class="bld">Hantvānā</span>ti rājānaṃ māretvā vatthābharaṇānissa gahetvā atha naṃ pāde gahetvā kaḍḍhitvā ekamante sākhāhi paṭicchādemāti.</p>
<p class="bodytext">Iti so vegena sakiṃ nikkhamati, sakiṃ patikolambassa santikaṃ gacchati. So tassa vacanaṃ sutvā nikkhamitvā olokento rājabhāvaṃ ñatvā bhīto gāthamāha –</p>
<p class="hangnum"><a name="para164"></a><span class="paranum">164</span>.</p>
<p class="gatha1"> ‘‘Kinnu <a name="V4.0391"></a> ummattarūpova, sattigumba pabhāsasi;</p>
<p class="gathalast">Durāsadā hi rājāno, aggi pajjalito yathā’’ti.</p>
<p class="bodytext">Atha naṃ suvo gāthāya ajjhabhāsi –</p>
<p class="hangnum"><a name="para165"></a><span class="paranum">165</span>.</p>
<p class="gatha1"> ‘‘Atha tvaṃ patikolamba, matto thullāni gajjasi;</p>
<p class="gathalast">Mātari mayha naggāya, kinnu tvaṃ vijigucchase’’ti.</p>
<p class="bodytext">Tattha <a name="P4.0433"></a> <span class="bld">atha tva</span>nti nanu tvaṃ. <span class="bld">Matto</span>ti corānaṃ ucchiṭṭhasuraṃ labhitvā tāya matto hutvā pubbe mahāgajjitāni gajjasi. <span class="bld">Mātarī</span>ti corajeṭṭhakassa bhariyaṃ sandhāyāha. Sā kira tadā sākhābhaṅgaṃ nivāsetvā carati. <span class="bld">Vijigucchase</span>ti mama mātari naggāya kinnu tvaṃ idāni corakammaṃ jigucchasi, kātuṃ na icchasīti.</p>
<p class="bodytext">Rājā pabujjhitvā tassa tena saddhiṃ manussabhāsāya kathentassa vacanaṃ sutvā ‘‘sappaṭibhayaṃ idaṃ ṭhāna’’nti sārathiṃ uṭṭhāpento gāthamāha –</p>
<p class="hangnum"><a name="para166"></a><span class="paranum">166</span>.</p>
<p class="gatha1"> ‘‘Uṭṭhehi <a name="M4.0435"></a> samma taramāno, rathaṃ yojehi sārathi;</p>
<p class="gathalast">Sakuṇo me na ruccati, aññaṃ gacchāma assama’’nti.</p>
<p class="bodytext">Sopi sīghaṃ uṭṭhahitvā rathaṃ yojetvā gāthamāha –</p>
<p class="hangnum"><a name="para167"></a><span class="paranum">167</span>.</p>
<p class="gatha1"> ‘‘Yutto ratho mahārāja, yutto ca balavāhano;</p>
<p class="gathalast">Adhitiṭṭha mahārāja, aññaṃ gacchāma assama’’nti.</p>
<p class="bodytext">Tattha <span class="bld">balavāhano</span>ti balavavāhano, mahāthāmaassasampannoti attho. <span class="bld">Adhitiṭṭhā</span>ti abhiruha.</p>
<p class="bodytext">Abhiruḷhamatteyeva ca tasmiṃ sindhavā vātavegena pakkhandiṃsu. Sattigumbo rathaṃ gacchantaṃ disvā saṃvegappatto dve gāthā abhāsi –</p>
<p class="hangnum"><a name="para168"></a><span class="paranum">168</span>.</p>
<p class="gatha1"> ‘‘Ko <a name="V4.0392"></a> numeva gatā sabbe, ye asmiṃ paricārakā;</p>
<p class="gathalast">Esa gacchati pañcālo, mutto tesaṃ adassanā.</p>
<p class="hangnum"><a name="para169"></a><span class="paranum">169</span>.</p>
<p class="gatha1"> ‘‘Kodaṇḍakāni gaṇhatha, sattiyo tomarāni ca;</p>
<p class="gathalast">Esa gacchati pañcālo, mā vo muñcittha jīvata’’nti.</p>
<p class="bodytext">Tattha <span class="bld">ko nume</span>ti kuhiṃ nu ime. <span class="bld">Asmi</span>nti imasmiṃ assame. <span class="bld">Paricārakā</span>ti corā. <span class="bld">Adassanā</span>ti etesaṃ corānaṃ adassanena mutto esa gacchatīti, etesaṃ hatthato mutto hutvā esa adassanaṃ gacchatītipi attho. <span class="bld">Kodaṇḍakānī</span>ti dhanūni. <span class="bld">Jīvata</span>nti tumhākaṃ jīvantānaṃ mā muñcittha, āvudhahatthā dhāvitvā gaṇhatha nanti.</p>
<p class="bodytext">Evaṃ tassa viravitvā aparāparaṃ dhāvantasseva rājā isīnaṃ assamaṃ patto. Tasmiṃ khaṇe isayo phalāphalatthāya gatā<a name="P4.0434"></a>. Eko pupphakasuvova assamapade ṭhito hoti. So rājānaṃ disvā paccuggamanaṃ katvā paṭisanthāramakāsi. Tamatthaṃ pakāsento satthā catasso gāthā abhāsi –</p>
<p class="hangnum"><a name="para170"></a><span class="paranum">170</span>.</p>
<p class="gatha1"> ‘‘Athāparo paṭinandittha, suvo lohitatuṇḍako;</p>
<p class="gatha2">Svāgataṃ te mahārāja, atho te adurāgataṃ;</p>
<p class="gathalast">Issarosi anuppatto, yaṃ idhatthi pavedaya.</p>
<p class="hangnum"><a name="para171"></a><span class="paranum">171</span>.</p>
<p class="gatha1"> ‘‘Tiṇḍukāni <a name="M4.0436"></a> piyālāni, madhuke kāsumāriyo;</p>
<p class="gathalast">Phalāni khuddakappāni, bhuñja rāja varaṃ varaṃ.</p>
<p class="hangnum"><a name="para172"></a><span class="paranum">172</span>.</p>
<p class="gatha1"> ‘‘Idampi pānīyaṃ sītaṃ, ābhataṃ girigabbharā;</p>
<p class="gathalast">Tato piva mahārāja, sace tvaṃ abhikaṅkhasi.</p>
<p class="hangnum"><a name="para173"></a><span class="paranum">173</span>.</p>
<p class="gatha1"> ‘‘Araññaṃ uñchāya gatā, ye asmiṃ paricārakā;</p>
<p class="gathalast">Sayaṃ uṭṭhāya gaṇhavho, hatthā me natthi dātave’’ti.</p>
<p class="bodytext">Tattha <span class="bld">paṭinanditthā</span>ti rājānaṃ disvāva tussi. <span class="bld">Lohitatuṇḍako</span>ti rattatuṇḍo sobhaggappatto<a name="V4.0393"></a>. <span class="bld">Madhuke</span>ti madhukaphalāni. <span class="bld">Kāsumāriyo</span>ti evaṃnāmakāni phalāni, kāraphalāni vā. <span class="bld">Tato pivā</span>ti tato pānīyamāḷato gahetvā pānīyaṃ piva. <span class="bld">Ye asmiṃ paricārakā</span>ti mahārāja, ye imasmiṃ assame vicaraṇakā isayo, te araññaṃ uñchāya gatā. <span class="bld">Gaṇhavho</span>ti phalāphalāni gaṇhatha. <span class="bld">Dātave</span>ti dātuṃ.</p>
<p class="bodytext">Rājā tassa paṭisanthāre pasīditvā gāthādvayamāha –</p>
<p class="hangnum"><a name="para174"></a><span class="paranum">174</span>.</p>
<p class="gatha1"> ‘‘Bhaddako vatayaṃ pakkhī, dijo paramadhammiko;</p>
<p class="gathalast">Atheso itaro pakkhī, suvo luddāni bhāsati.</p>
<p class="hangnum"><a name="para175"></a><span class="paranum">175</span>.</p>
<p class="gatha1"> ‘‘‘Etaṃ hanatha bandhatha, mā vo muñcittha jīvataṃ’;</p>
<p class="gathalast">Iccevaṃ vilapantassa, sotthiṃ pattosmi assama’’nti.</p>
<p class="bodytext">Tattha <span class="bld">itaro</span>ti corakuṭiyaṃ suvako. <span class="bld">Icceva</span>nti ahaṃ pana tassa evaṃ vilapantasseva imaṃ assamaṃ sotthinā patto.</p>
<p class="bodytext">Rañño kathaṃ sutvā pupphako dve gāthā abhāsi –</p>
<p class="hangnum"><a name="para176"></a><span class="paranum">176</span>.</p>
<p class="gatha1"> ‘‘Bhātarosma mahārāja, sodariyā ekamātukā;</p>
<p class="gathalast">Ekarukkhasmiṃ saṃvaḍḍhā, nānākhettagatā ubho.</p>
<p class="hangnum"><a name="para177"></a><span class="paranum">177</span>.</p>
<p class="gatha1"> ‘‘Sattigumbo ca corānaṃ, ahañca isinaṃ idha;</p>
<p class="gathalast">Asataṃ so, sataṃ ahaṃ, tena dhammena no vinā’’ti.</p>
<p class="bodytext">Tattha <a name="P4.0435"></a> <span class="bld">bhātarosmā</span>ti mahārāja, so ca ahañca ubho bhātaro homa. <span class="bld">Corāna</span>nti so corānaṃ santike saṃvaḍḍho, ahaṃ isīnaṃ santike<a name="M4.0437"></a>. <span class="bld">Asataṃ so, sataṃ aha</span>nti so asādhūnaṃ dussīlānaṃ santikaṃ upagato, ahaṃ sādhūnaṃ sīlavantānaṃ. <span class="bld">Tena dhammena no vinā</span>ti mahārāja, taṃ sattigumbaṃ corā coradhammena corakiriyāya vinesuṃ, maṃ isayo isidhammena isisīlācārena, tasmā sopi tena coradhammena no vinā hoti, ahampi isidhammena no vinā homīti.</p>
<p class="bodytext">Idāni <a name="V4.0394"></a> taṃ dhammaṃ vibhajanto gāthādvayamāha –</p>
<p class="hangnum"><a name="para178"></a><span class="paranum">178</span>.</p>
<p class="gatha1"> ‘‘Tattha vadho ca bandho ca, nikatī vañcanāni ca;</p>
<p class="gathalast">Ālopā sāhasākārā, tāni so tattha sikkhati.</p>
<p class="hangnum"><a name="para179"></a><span class="paranum">179</span>.</p>
<p class="gatha1"> ‘‘Idha saccañca dhammo ca, ahiṃsā saṃyamo damo;</p>
<p class="gathalast">Āsanūdakadāyīnaṃ, aṅke vaddhosmi bhāradhā’’ti.</p>
<p class="bodytext">Tattha <span class="bld">nikatī</span>ti patirūpakena vañcanā. <span class="bld">Vañcanānī</span>ti ujukavañcanāneva. <span class="bld">Ālopā</span>ti divā gāmaghātā. <span class="bld">Sāhasākārā</span>ti gehaṃ pavisitvā maraṇena tajjetvā sāhasikakammakaraṇāni. <span class="bld">Sacca</span>nti sabhāvo. <span class="bld">Dhammo</span>ti sucaritadhammo. <span class="bld">Ahiṃsā</span>ti mettāpubbabhāgo. <span class="bld">Saṃyamo</span>ti sīlasaṃyamo. <span class="bld">Damo</span>ti indriyadamanaṃ. <span class="bld">Āsanūdakadāyīna</span>nti abbhāgatānaṃ āsanañca udakañca dānasīlānaṃ. <span class="bld">Bhāradhā</span>ti rājānaṃ ālapati.</p>
<p class="bodytext">Idāni rañño dhammaṃ desento imā gāthā abhāsi –</p>
<p class="hangnum"><a name="para180"></a><span class="paranum">180</span>.</p>
<p class="gatha1"> ‘‘Yaṃ yañhi rāja bhajati, santaṃ vā yadi vā asaṃ;</p>
<p class="gathalast">Sīlavantaṃ visīlaṃ vā, vasaṃ tasseva gacchati.</p>
<p class="hangnum"><a name="para181"></a><span class="paranum">181</span>.</p>
<p class="gatha1"> ‘‘Yādisaṃ kurute mittaṃ, yādisaṃ cūpasevati;</p>
<p class="gathalast">Sopi tādisako hoti, sahavāso hi tādiso.</p>
<p class="hangnum"><a name="para182"></a><span class="paranum">182</span>.</p>
<p class="gatha1"> ‘‘Sevamāno sevamānaṃ, samphuṭṭho samphusaṃ paraṃ;</p>
<p class="gatha2">Saro diddho kalāpaṃva, alittamupalimpati;</p>
<p class="gathalast">Upalepabhayā dhīro, neva pāpasakhā siyā.</p>
<p class="hangnum"><a name="para183"></a><span class="paranum">183</span>.</p>
<p class="gatha1"> ‘‘Pūtimacchaṃ kusaggena, yo naro upanayhati;</p>
<p class="gathalast">Kusāpi pūti vāyanti, evaṃ bālūpasevanā.</p>
<p class="hangnum"><a name="para184"></a><span class="paranum">184</span>.</p>
<p class="gatha1"> ‘‘Tagarañca <a name="V4.0395"></a><a name="P4.0436"></a><a name="M4.0438"></a> palāsena, yo naro upanayhati;</p>
<p class="gathalast">Pattāpi surabhi vāyanti, evaṃ dhīrūpasevanā.</p>
<p class="hangnum"><a name="para185"></a><span class="paranum">185</span>.</p>
<p class="gatha1"> ‘‘Tasmā pattapuṭasseva, ñatvā sampākamattano;</p>
<p class="gatha2">Asante nopaseveyya, sante seveyya paṇḍito;</p>
<p class="gathalast">Asanto nirayaṃ nenti, santo pāpenti suggati’’nti.</p>
<p class="bodytext">Tattha <span class="bld">santaṃ vā yadi vā asa</span>nti sappurisaṃ vā asappurisaṃ vā. <span class="bld">Sevamāno sevamāna</span>nti seviyamāno ācariyo sevamānaṃ antevāsikaṃ. <span class="bld">Samphuṭṭho</span>ti antevāsinā vā phuṭṭho ācariyo. <span class="bld">Samphusaṃ para</span>nti paraṃ ācariyaṃ samphusanto antevāsī vā. <span class="bld">Alitta</span>nti taṃ antevāsikaṃ pāpadhammena alittaṃ so ācariyo visadiddho saro sesaṃ sarakalāpaṃ viya limpati. <span class="bld">Evaṃ bālūpasevanā</span>ti bālūpasevī hi pūtimacchaṃ upanayhanakusaggaṃ viya hoti, pāpakammaṃ akarontopi avaṇṇaṃ akittiṃ labhati. <span class="bld">Dhīrūpasevanā</span>ti dhīrūpasevī puggalo tagarādigandhajātipaliveṭhanapattaṃ viya hoti, paṇḍito bhavituṃ asakkontopi kalyāṇamittasevī guṇakittiṃ labhati. <span class="bld">Pattapuṭassevā</span>ti duggandhasugandhapaliveṭhanapaṇṇasseva. <span class="bld">Sampākamattano</span>ti kalyāṇamittasaṃsaggavasena attano paripākaṃ paribhāvanaṃ ñatvāti attho. <span class="bld">Pāpenti suggati</span>nti santo sammādiṭṭhikā attānaṃ nissite satte saggameva pāpentīti desanaṃ yathānusandhimeva pāpesi.</p>
<p class="bodytext">Rājā tassa dhammakathāya pasīdi, isigaṇopi āgato. Rājā isayo vanditvā ‘‘bhante, maṃ anukampamānā mama vasanaṭṭhāne vasathā’’ti vatvā tesaṃ paṭiññaṃ gahetvā nagaraṃ gantvā suvānaṃ abhayaṃ adāsi. Isayopi tattha agamaṃsu. Rājā isigaṇaṃ uyyāne vasāpento yāvajīvaṃ upaṭṭhahitvā saggapuraṃ pūresi. Athassa puttopi chattaṃ ussāpento isigaṇaṃ paṭijaggiyevāti tasmiṃ kulaparivaṭṭe satta rājāno isigaṇassa dānaṃ pavattayiṃsu. Mahāsatto araññe vasantoyeva yathākammaṃ gato.</p>
<p class="bodytext">Satthā <a name="M4.0439"></a> imaṃ dhammadesanaṃ āharitvā ‘‘evaṃ, bhikkhave, pubbepi devadatto pāpo pāpaparivāroyevā’’ti vatvā jātakaṃ samodhānesi – ‘‘tadā sattigumbo devadatto ahosi, corā devadattaparisā<a name="P4.0437"></a>, rājā ānando, isigaṇā buddhaparisā, pupphakasuvo pana ahameva ahosi’’nti.</p>
<p class="centered">Sattigumbajātakavaṇṇanā sattamā.</p>
<p class="hangnum"> </p>
<p class="bodytext"> [504] 8. Bhallātiyajātakavaṇṇanā</p>
<p class="bodytext"><span class="bld">Bhallātiyo</span> <a name="V4.0396"></a> <span class="bld">nāma ahosi rājā</span>ti idaṃ satthā jetavane viharanto mallikaṃ deviṃ ārabbha kathesi. Tassā kira ekadivasaṃ raññā saddhiṃ sayanaṃ nissāya kalaho ahosi. Rājā kujjhitvā naṃ na olokesi. Sā cintesi ‘‘nanu tathāgato rañño mayi kuddhabhāvaṃ na jānātī’’ti. Satthā taṃ kāraṇaṃ ñatvā punadivase bhikkhusaṅghaparivuto sāvatthiṃ piṇḍāya pavisitvā rañño gehadvāraṃ gato. Rājā paccuggantvā pattaṃ gahetvā satthāraṃ pāsādaṃ āropetvā paṭipāṭiyā bhikkhusaṅghaṃ nisīdāpetvā dakkhiṇodakaṃ datvā paṇītenāhārena parivisitvā bhattakiccāvasāne ekamantaṃ nisīdi. Satthā ‘‘kiṃ nu kho, mahārāja, mallikā na paññāyatī’’ti pucchitvā ‘‘attano sukhamadamattatāyā’’ti vutte ‘‘nanu, mahārāja, tvaṃ pubbe kinnarayoniyaṃ nibbattitvā ekarattiṃ kinnariyā vinā hutvā satta vassasatāni paridevamāno vicarī’’ti vatvā tena yācito atītaṃ āhari.</p>
<p class="bodytext">Atīte bārāṇasiyaṃ bhallātiyo nāma rājā rajjaṃ kārento ‘‘aṅgārapakkamigamaṃsaṃ khādissāmī’’ti rajjaṃ amaccānaṃ niyyādetvā sannaddhapañcāvudho susikkhitakoleyyakasuṇakhagaṇaparivuto nagarā nikkhamitvā himavantaṃ pavisitvā anugaṅgaṃ gantvā upari abhiruhituṃ asakkonto ekaṃ gaṅgaṃ otiṇṇanadiṃ disvā tadanusārena gacchanto migasūkarādayo vadhitvā aṅgārapakkamaṃsaṃ khādanto uccaṭṭhānaṃ abhiruhi. Tattha ramaṇīyā nadikā paripuṇṇakāle thanapamāṇodakā hutvā sandati, aññadā jaṇṇukapamāṇodakā hoti. Tattha nānappakārakā macchakacchapā vicaranti. Udakapariyante <a name="M4.0440"></a> rajatapaṭṭavaṇṇavālukā ubhosu tīresu nānāpupphaphalabharitavinamitā rukkhā pupphaphalarasamattehi nānāvihaṅgamabhamaragaṇehi samparikiṇṇā vividhamigasaṅghanisevitā sītacchāyā. Evaṃ ramaṇīyāya hemavatanadiyā tīre dve <a name="P4.0438"></a> kinnarā aññamaññaṃ āliṅgitvā paricumbitvā nānappakārehi paridevantā rodanti.</p>
<p class="bodytext">Rājā tassā nadiyā tīrena gandhamādanaṃ abhiruhanto te kinnare disvā ‘‘kiṃ nu kho ete evaṃ paridevanti, pucchissāmi ne’’ti cintetvā sunakhe oloketvā accharaṃ pahari. Susikkhitakoleyyakasunakhā tāya saññāya gumbaṃ pavisitvā urena nipajjiṃsu. So tesaṃ paṭisallīnabhāvaṃ ñatvā dhanukalāpañceva sesāvudhāni ca rukkhaṃ nissāya ṭhapetvā padasaddaṃ akaronto saṇikaṃ tesaṃ santikaṃ gantvā ‘‘kiṃkāraṇā tumhe rodathā’’ti kinnare pucchi. Tamatthaṃ pakāsento satthā tisso gāthā abhāsi –</p>
<p class="hangnum"><a name="para186"></a><span class="paranum">186</span>.</p>
<p class="gatha1"> ‘‘Bhallātiyo <a name="V4.0397"></a> nāma ahosi rājā, raṭṭhaṃ pahāya migavaṃ acāri so;</p>
<p class="gathalast">Agamā girivaraṃ gandhamādanaṃ, supupphitaṃ kimpurisānuciṇṇaṃ.</p>
<p class="hangnum"><a name="para187"></a><span class="paranum">187</span>.</p>
<p class="gatha1"> ‘‘Sāḷūrasaṅghañca nisedhayitvā, dhanuṃ kalāpañca so nikkhipitvā;</p>
<p class="gathalast">Upāgami vacanaṃ vattukāmo, yatthaṭṭhitā kimpurisā ahesuṃ.</p>
<p class="hangnum"><a name="para188"></a><span class="paranum">188</span>.</p>
<p class="gatha1"> ‘‘Himaccaye hemavatāya tīre, kimidhaṭṭhitā mantayavho abhiṇhaṃ;</p>
<p class="gathalast">Pucchāmi vo mānusadehavaṇṇe, kathaṃ vo jānanti manussaloke’’ti.</p>
<p class="bodytext">Tattha <span class="bld">sāḷūrasaṅgha</span>nti sunakhagaṇaṃ. <span class="bld">Himaccaye</span>ti catunnaṃ hemantamāsānaṃ atikkame. <span class="bld">Hemavatāyā</span>ti imissā hemavatāya nadiyā tīre.</p>
<p class="bodytext">Rañño <a name="M4.0441"></a> vacanaṃ sutvā kinnaro tuṇhī ahosi, kinnarī pana raññā saddhiṃ sallapi –</p>
<p class="hangnum"><a name="para189"></a><span class="paranum">189</span>.</p>
<p class="gatha1"> ‘‘Mallaṃ giriṃ paṇḍarakaṃ tikūṭaṃ, sītodakā anuvicarāma najjo;</p>
<p class="gathalast">Migā <a name="P4.0439"></a> manussāva nibhāsavaṇṇā, jānanti no kimpurisāti luddā’’ti.</p>
<p class="bodytext">Tattha <span class="bld">mallaṃ giri</span>nti samma luddaka, mayaṃ imaṃ mallagiriñca paṇḍarakañca tikūṭañca imā ca najjo anuvicarāma. ‘‘Mālāgiri’’ntipi pāṭho. <span class="bld">Nibhāsavaṇṇā</span>ti nibhāsamānavaṇṇā, dissamānasarīrāti attho.</p>
<p class="bodytext">Tato rājā tisso gāthā abhāsi –</p>
<p class="hangnum"><a name="para190"></a><span class="paranum">190</span>.</p>
<p class="gatha1"> ‘‘Sukiccharūpaṃ paridevayavho, āliṅgito cāsi piyo piyāya;</p>
<p class="gathalast">Pucchāmi vo mānusadehavaṇṇe, kimidha vane rodatha appatītā.</p>
<p class="hangnum"><a name="para191"></a><span class="paranum">191</span>.</p>
<p class="gatha1"> ‘‘Sukiccharūpaṃ paridevayavho, āliṅgito cāsi piyo piyāya;</p>
<p class="gathalast">Pucchāmi vo mānusadehavaṇṇe, kimidha vane vilapatha appatītā.</p>
<p class="hangnum"><a name="para192"></a><span class="paranum">192</span>.</p>
<p class="gatha1"> ‘‘Sukiccharūpaṃ <a name="V4.0398"></a> paridevayavho, āliṅgito cāsi piyo piyāya;</p>
<p class="gathalast">Pucchāmi vo mānusadehavaṇṇe, kimidha vane socatha appatītā’’ti.</p>
<p class="bodytext">Tattha <span class="bld">sukiccharūpa</span>nti suṭṭhu dukkhappattā viya hutvā. <span class="bld">Āliṅgito cāsi piyo piyāyā</span>ti tayā piyāya tava piyo āliṅgito ca āsi. ‘‘Āliṅgiyo cāsī’’tipi pāṭho, ayamevattho. <span class="bld">Kimidha vane</span>ti kiṃkāraṇā idha vane antarantarā āliṅgitvā paricumbitvā piyakathaṃ kathetvā puna appatītā rodathāti.</p>
<p class="bodytext">Tato <a name="M4.0442"></a> parā ubhinnampi ālāpasallāpagāthā honti –</p>
<p class="hangnum"><a name="para193"></a><span class="paranum">193</span>.</p>
<p class="gatha1"> ‘‘Mayekarattaṃ vippavasimha ludda, akāmakā aññamaññaṃ sarantā;</p>
<p class="gathalast">Tamekarattaṃ anutappamānā, socāma ‘sā ratti punaṃ na hossati’.</p>
<p class="hangnum"><a name="para194"></a><span class="paranum">194</span>.</p>
<p class="gatha1"> ‘‘Yamekarattaṃ anutappathetaṃ, dhanaṃva naṭṭhaṃ pitaraṃva petaṃ;</p>
<p class="gathalast">Pucchāmi <a name="P4.0440"></a> vo mānusadehavaṇṇe, kathaṃ vinā vāsamakappayittha.</p>
<p class="hangnum"><a name="para195"></a><span class="paranum">195</span>.</p>
<p class="gatha1"> ‘‘Yamimaṃ nadiṃ passasi sīghasotaṃ, nānādumacchādanaṃ selakūlaṃ;</p>
<p class="gathalast">Taṃ me piyo uttari vassakāle, mamañca maññaṃ anubandhatīti.</p>
<p class="hangnum"><a name="para196"></a><span class="paranum">196</span>.</p>
<p class="gatha1"> ‘‘Ahañca aṅkolakamocināmi, atimuttakaṃ sattaliyothikañca;</p>
<p class="gathalast">‘Piyo ca me hehiti mālabhārī, ahañca naṃ mālinī ajjhupessaṃ’.</p>
<p class="hangnum"><a name="para197"></a><span class="paranum">197</span>.</p>
<p class="gatha1"> ‘‘Ahañcidaṃ kuravakamocināmi, uddālakā pāṭalisindhuvārakā;</p>
<p class="gathalast">‘Piyo ca me hehiti mālabhārī, ahañca naṃ mālinī ajjhupessaṃ’.</p>
<p class="hangnum"><a name="para198"></a><span class="paranum">198</span>.</p>
<p class="gatha1"> ‘‘Ahañca sālassa supupphitassa, oceyya pupphāni karomi mālaṃ;</p>
<p class="gathalast">‘Piyo ca me hehiti mālabhārī, ahañca naṃ mālinī ajjhupessaṃ’.</p>
<p class="hangnum"><a name="para199"></a><span class="paranum">199</span>.</p>
<p class="gatha1"> ‘‘Ahañca sālassa supupphitassa, oceyya pupphāni karomi bhāraṃ;</p>
<p class="gathalast">Idañca no hehiti santharatthaṃ, yatthajjimaṃ viharissāma rattiṃ.</p>
<p class="hangnum"><a name="para200"></a><span class="paranum">200</span>.</p>
<p class="gatha1"> ‘‘Ahañca <a name="V4.0399"></a><a name="M4.0443"></a> kho agaḷuṃ candanañca, silāya piṃsāmi pamattarūpā;</p>
<p class="gathalast">‘Piyo ca me hehiti rositaṅgo, ahañca naṃ rositā ajjhupessaṃ’.</p>
<p class="hangnum"><a name="para201"></a><span class="paranum">201</span>.</p>
<p class="gatha1"> ‘‘Athāgamā salilaṃ sīghasotaṃ, nudaṃ sāle salaḷe kaṇṇikāre;</p>
<p class="gathalast">Āpūratha <a name="P4.0441"></a> tena muhuttakena, sāyaṃ nadī āsi mayā suduttarā.</p>
<p class="hangnum"><a name="para202"></a><span class="paranum">202</span>.</p>
<p class="gatha1"> ‘‘Ubhosu tīresu mayaṃ tadā ṭhitā, sampassantā ubhayo aññamaññaṃ;</p>
<p class="gathalast">Sakimpi rodāma sakiṃ hasāma, kicchena no āgamā saṃvarī sā.</p>
<p class="hangnum"><a name="para203"></a><span class="paranum">203</span>.</p>
<p class="gatha1"> ‘‘Pātova kho uggate sūriyamhi, catukkaṃ nadiṃ uttariyāna ludda;</p>
<p class="gathalast">Āliṅgiyā aññamaññaṃ mayaṃ ubho, sakimpi rodāma sakiṃ hasāma.</p>
<p class="hangnum"><a name="para204"></a><span class="paranum">204</span>.</p>
<p class="gatha1"> ‘‘Tīhūnakaṃ satta satāni ludda, yamidha mayaṃ vippavasimha pubbe;</p>
<p class="gathalast">Vassekimaṃ jīvitaṃ bhūmipāla, ko nīdha kantāya vinā vaseyya.</p>
<p class="hangnum"><a name="para205"></a><span class="paranum">205</span>.</p>
<p class="gatha1"> ‘‘Āyuñca vo kīvatako nu samma, sacepi jānātha vadetha āyuṃ;</p>
<p class="gathalast">Anussavā vuḍḍhato āgamā vā, akkhātha metaṃ avikampamānā.</p>
<p class="hangnum"><a name="para206"></a><span class="paranum">206</span>.</p>
<p class="gatha1"> ‘‘Āyuñca no vassasahassaṃ ludda, na cantarā pāpako atthi rogo;</p>
<p class="gathalast">Appañca dukkhaṃ sukhameva bhiyyo, avītarāgā vijahāma jīvita’’nti.</p>
<p class="bodytext">Tattha <a name="M4.0444"></a> <span class="bld">mayekaratta</span>nti mayaṃ ekarattaṃ. <span class="bld">Vippavasimhā</span>ti vippayuttā hutvā vasimha. <span class="bld">Anutappamānā</span>ti ‘‘anicchamānānaṃ no ekaratto atīto’’ti taṃ ekarattaṃ anucintayamānā. <span class="bld">Punaṃ na hessatī</span>ti puna na bhavissati nāgamissatīti socāma. <span class="bld">Dhanaṃva naṭṭhaṃ pitaraṃva peta</span>nti dhanaṃ vā naṭṭhaṃ pitaraṃ vā mātaraṃ vāpetaṃ kālakataṃ kiṃ nu kho tumhe cintayamānā kena kāraṇena taṃ ekarattaṃ vinā vāsaṃ akappayittha, idaṃ me ācikkhathāti pucchati. <span class="bld">Yamima</span>nti yaṃ imaṃ. <span class="bld">Selakūla</span>nti dvinnaṃ selānaṃ antare sandamānaṃ. <span class="bld">Vassakāle</span>ti ekassa meghassa uṭṭhāya vassanakāle<a name="P4.0442"></a>. Amhākañhi imasmiṃ vanasaṇḍe rativasena carantānaṃ eko megho uṭṭhahi. Atha me piyasāmiko kinnaromaṃ ‘‘pacchato āgacchatī’’ti maññamāno etaṃ nadiṃ uttarīti āha.</p>
<p class="bodytext"><span class="bld">Ahañcā</span>ti <a name="V4.0400"></a> ahaṃ panetassa paratīraṃ gatabhāvaṃ ajānantī supupphitāni aṅkolakādīni pupphāni ocināmi. Tattha <span class="bld">sattaliyothikañcā</span>ti kundālapupphañca suvaṇṇayothikañca ocinantī pana ‘‘piyo ca me mālabhārī bhavissati, ahañca naṃ mālinī hutvā ajjhupessa’’nti iminā kāraṇena ocināmi. <span class="bld">Uddālakā pāṭalisindhuvārakā</span>ti tepi mayā ocitāyevāti vadati. <span class="bld">Oceyyā</span>ti ocinitvā. <span class="bld">Agaḷuṃ candanañcā</span>ti kāḷāgaḷuñca rattacandanañca. <span class="bld">Rositaṅgo</span>ti vilittasarīro. <span class="bld">Rositā</span>ti vilittā hutvā. <span class="bld">Ajjhupessa</span>nti sayane upagamissāmi. <span class="bld">Nudaṃ sāle salaḷe kaṇṇikāre</span>ti etāni mayā ocinitvā tīre ṭhapitāni pupphāni nudantaṃ harantaṃ. <span class="bld">Suduttarā</span>ti tassā hi orimatīre ṭhitakāleyeva nadiyā udakaṃ āgataṃ, taṅkhaṇaññeva sūriyo atthaṅgato, vijjulatā niccharanti, kinnarā nāma udakabhīrukā honti, iti sā otarituṃ na visahi. Tenāha <span class="bld">‘‘sāyaṃ nadī āsi mayā suduttarā’’</span>ti.</p>
<p class="bodytext"><span class="bld">Sampassantā</span>ti vijjulatāniccharaṇakāle passantā. <span class="bld">Rodāmā</span>ti andhakārakāle apassantā rodāma, vijjulatāniccharaṇakāle passantā hasāma. <span class="bld">Saṃvarī</span>ti ratti. <span class="bld">Catukka</span>nti tucchaṃ. <span class="bld">Uttariyānā</span>ti uttaritvā. <span class="bld">Tīhūnaka</span>nti tīhi ūnāni satta vassasatāni. <span class="bld">Yamidha maya</span>nti yaṃ kālaṃ idha mayaṃ vippavasimha, so ito tīhi ūnakāni satta vassasatāni hontīti vadati. <span class="bld">Vassekima</span>nti vassaṃ ekaṃ imaṃ, tumhākaṃ ekameva vassasataṃ imaṃ jīvitanti vadati. <span class="bld">Ko nīdhā</span>ti evaṃ parittake jīvite ko <a name="M4.0445"></a> nu idha kantāya vinā bhaveyya, ayuttaṃ tava piyabhariyāya vinā bhavitunti dīpeti.</p>
<p class="bodytext"><span class="bld">Kīvatako nū</span>ti rājā kinnariyā vacanaṃ sutvā ‘‘imesaṃ āyuppamāṇaṃ pucchissāmī’’ti cintetvā ‘‘tumhākaṃ kittako āyū’’ti pucchati. <span class="bld">Anussavā</span>ti sace vo kassaci vadantassa vā sutaṃ, mātāpitūnaṃ vā vuḍḍhānaṃ mahallakānaṃ santikā āgamo atthi, atha me tato anussavā vuḍḍhato āgamā vā etaṃ avikampamānā akkhātha. <span class="bld">Na cantarā</span>ti amhākaṃ vassasahassaṃ āyu, antarā ca no pāpako jīvitantarāyakaro rogopi natthi. <span class="bld">Avītarāgā</span>ti aññamaññaṃ avigatapemāva hutvā.</p>
<p class="bodytext">Taṃ sutvā rājā ‘‘ime hi nāma tiracchānagatā hutvā ekarattiṃ vippayogena satta vassasatāni rodantā vicaranti, ahaṃ pana tiyojanasatike rajje mahāsampattiṃ pahāya araññe vicarāmi, aho akiccakārimhī’’ti tatova nivatto bārāṇasiṃ gantvā ‘‘kiṃ te, mahārāja, himavante <a name="V4.0401"></a> acchariyaṃ diṭṭha’’nti amaccehi <a name="P4.0443"></a> puṭṭho sabbaṃ ārocetvā tato paṭṭhāya dānāni dadanto bhoge bhuñji. Tamatthaṃ pakāsento satthā –</p>
<p class="hangnum"><a name="para207"></a><span class="paranum">207</span>.</p>
<p class="gatha1"> ‘‘Idañca sutvāna amānusānaṃ, bhallātiyo ittaraṃ jīvitanti;</p>
<p class="gathalast">Nivattatha na migavaṃ acari, adāsi dānāni abhuñji bhoge’’ti. –</p>
<p class="unindented">Imaṃ gāthaṃ vatvā puna ovadanto dve gāthā abhāsi –</p>
<p class="hangnum"><a name="para208"></a><span class="paranum">208</span>.</p>
<p class="gatha1"> ‘‘Idañca sutvāna amānusānaṃ, sammodatha mā kalahaṃ akattha;</p>
<p class="gathalast">Mā vo tapī attakammāparādho, yathāpi te kimpurisekarattaṃ.</p>
<p class="hangnum"><a name="para209"></a><span class="paranum">209</span>.</p>
<p class="gatha1"> ‘‘Idañca sutvāna amānusānaṃ, sammodatha mā vivādaṃ akattha;</p>
<p class="gathalast">Mā vo tapī attakammāparādho, yathāpi te kimpurisekaratta’’nti.</p>
<p class="bodytext">Tattha <a name="M4.0446"></a> <span class="bld">amānusāna</span>nti kinnarānaṃ. <span class="bld">Attakammāparādho</span>ti attano kammadoso. <span class="bld">Kimpurisekaratta</span>nti yathā te kimpurise ekarattiṃ kato attano kammadoso tapi, tathā tumhepi mā tapīti attho.</p>
<p class="bodytext">Mallikā devī tathāgatassa dhammadesanaṃ sutvā uṭṭhāyāsanā añjaliṃ paggayha dasabalassa thutiṃ karontī osānagāthamāha –</p>
<p class="hangnum"><a name="para210"></a><span class="paranum">210</span>.</p>
<p class="gatha1"> ‘‘Vividhaṃ adhimanā suṇomahaṃ, vacanapathaṃ tava atthasaṃhitaṃ;</p>
<p class="gathalast">Muñcaṃ giraṃ nudaseva me daraṃ, samaṇa sukhāvaha jīva me cira’’nti.</p>
<p class="bodytext">Tattha <span class="bld">vividhaṃ adhimanā suṇomaha</span>nti bhante, tumhehi vividhehi nānākāraṇehi alaṅkaritvā desitaṃ dhammadesanaṃ ahaṃ adhimanā pasannacittā hutvā suṇomi. <span class="bld">Vacanapatha</span>nti taṃ tumhehi vuttaṃ vividhavacanaṃ. <span class="bld">Muñcaṃ giraṃ nudaseva me dara</span>nti kaṇṇasukhaṃ madhuraṃ giraṃ muñcanto mama hadaye sokadarathaṃ nudasiyeva harasiyeva. <span class="bld">Samaṇa</span> <a name="P4.0444"></a> <span class="bld">sukhāvaha jīva me cira</span>nti bhante buddhasamaṇa, dibbamānusalokiyalokuttarasukhāvaha mama sāmi dhammarāja, ciraṃ jīvāti.</p>
<p class="bodytext">Kosalarājā <a name="V4.0402"></a> tato paṭṭhāya tāya saddhiṃ samaggavāsaṃ vasi.</p>
<p class="bodytext">Satthā imaṃ dhammadesanaṃ āharitvā jātakaṃ samodhānesi – ‘‘tadā kinnaro kosalarājā ahosi, kinnarī mallikā devī, bhallātiyarājā ahameva ahosi’’nti.</p>
<p class="centered">Bhallātiyajātakavaṇṇanā aṭṭhamā.</p>
<p class="hangnum"> </p>
<p class="bodytext"> [505] 9. Somanassajātakavaṇṇanā</p>
<p class="bodytext"><span class="bld">Ko taṃ hiṃsati heṭhetī</span>ti idaṃ satthā jetavane viharanto devadattassa vadhāya parisakkanaṃ ārabbha kathesi. Tadā hi satthā ‘‘na, bhikkhave, idāneva, pubbepesa mama vadhāya parisakkiyevā’’ti vatvā atītaṃ āhari.</p>
<p class="bodytext">Atīte <a name="M4.0447"></a> kururaṭṭhe uttarapañcālanagare reṇu nāma rājā rajjaṃ kāresi. Tadā mahārakkhito nāma tāpaso pañcasatatāpasaparivāro himavante ciraṃ vasitvā loṇambilasevanatthāya cārikaṃ caranto uttarapañcālanagaraṃ patvā rājuyyāne vasitvā sapariso piṇḍāya caranto rājadvāraṃ pāpuṇi. Rājā isigaṇaṃ disvā iriyāpathe pasanno alaṅkatamahātale nisīdāpetvā paṇītenāhārena parivisitvā ‘‘bhante, imaṃ vassārattaṃ mama uyyāneyeva vasathā’’ti vatvā tehi saddhiṃ uyyānaṃ gantvā vasanaṭṭhānāni kāretvā pabbajitaparikkhāre datvā vanditvā nikkhami. Tato paṭṭhāya sabbepi te rājanivesane bhuñjanti. Rājā pana aputtako puttaṃ pattheti, puttā nuppajjanti. Vassārattaccayena mahārakkhito ‘‘idāni himavanto ramaṇīyo, tattheva gamissāmā’’ti rājānaṃ āpucchitvā raññā katasakkārasammāno nikkhamitvā antarāmagge majjhanhikasamaye maggā okkamma ekassa sandacchāyassa rukkhassa heṭṭhā taruṇatiṇapiṭṭhe saparivāro nisīdi.</p>
<p class="bodytext">Tāpasā kathaṃ samuṭṭhāpesuṃ ‘‘rājagehe vaṃsānurakkhito putto natthi, sādhu vatassa sace rājā puttaṃ labheyya, paveṇi ghaṭīyethā’’ti. Mahārakkhito tesaṃ kathaṃ sutvā ‘‘bhavissati nu kho rañño <a name="P4.0445"></a> putto, udāhu no’’ti upadhārento ‘‘bhavissatī’’ti ñatvā evamāha ‘‘mā bhonto cintayittha, ajja paccūsakāle eko devaputto cavitvā rañño aggamahesiyā kucchimhi paṭisandhiṃ gaṇhissatī’’ti. Taṃ sutvā eko kuṭajaṭilo ‘‘idāni rājakulūpako bhavissāmī’’ti <a name="V4.0403"></a> cintetvā tāpasānaṃ gamanakāle gilānālayaṃ katvā nipajjitvā ‘‘ehi gacchāmā’’ti vutto ‘‘na sakkomī’’ti āha. Mahārakkhito tassa nipannakāraṇaṃ ñatvā ‘‘yadā sakkosi, tadā āgaccheyyāsī’’ti vatvā isigaṇaṃ ādāya himavantameva gato. Kuhakopi nivattitvā vegenāgantvā rājadvāre ṭhatvā ‘‘mahārakkhitassa upaṭṭhākatāpaso āgato’’ti rañño ārocāpetvā raññā vegena pakkosāpito pāsādaṃ abhiruyha paññattāsane nisīdi. Rājā kuhakaṃ tāpasaṃ vanditvā ekamantaṃ nisinno isīnaṃ ārogyaṃ pucchitvā ‘‘bhante, atikhippaṃ nivattittha, vegena kenatthenāgatatthā’’ti āha. ‘‘Āma, mahārāja, isigaṇo sukhanisinno ‘sādhu vatassa, sace rañño paveṇipālako putto uppajjeyyā’ti kathaṃ samuṭṭhāpesi. Ahaṃ kathaṃ <a name="M4.0448"></a> sutvā ‘‘bhavissati nu kho rañño putto, udāhu no’’ti dibbacakkhunā olokento ‘‘mahiddhiko devaputto cavitvā aggamahesiyā sudhammāya kucchimhi nibbattissatī’’ti disvā ‘‘ajānantā gabbhaṃ nāseyyuṃ, ācikkhissāmi nesa’’nti tumhākaṃ kathanatthāya āgato. Kathitaṃ te mayā, gacchāmahaṃ, mahārājāti. Rājā ‘‘bhante, na sakkā gantu’’nti haṭṭhatuṭṭho pasannacitto kuhakatāpasaṃ uyyānaṃ netvā vasanaṭṭhānaṃ saṃvidahitvā adāsi. So tato paṭṭhāya rājakule bhuñjanto vasati, ‘‘dibbacakkhuko’’tvevassa nāmaṃ ahosi.</p>
<p class="bodytext">Tadā bodhisatto tāvatiṃsabhavanā cavitvā tattha paṭisandhiṃ gaṇhi. Jātassa cassa nāmaggahaṇadivase ‘‘somanassakumāro’’tveva nāmaṃ kariṃsu. So kumāraparihārena vaḍḍhati. Kuhakatāpasopi uyyānassa ekasmiṃ passe nānappakāraṃ sūpeyyasākañca valliphalāni ca ropetvā paṇṇikānaṃ hatthe vikkiṇanto dhanaṃ saṇṭhapesi. Bodhisattassa sattavassikakāle rañño paccanto <a name="P4.0446"></a> kuppi. ‘‘Dibbacakkhutāpasaṃ mā pamajjī’’ti kumāraṃ paṭicchāpetvā ‘‘paccantaṃ vūpasamessāmī’’ti gato. Athekadivasaṃ kumāro ‘‘jaṭilaṃ passissāmī’’ti uyyānaṃ gantvā kūṭajaṭilaṃ ekaṃ gaṇṭhikakāsāvaṃ nivāsetvā ekaṃ pārupitvā ubhohi hatthehi dve udakaghaṭe gahetvā sākavatthusmiṃ udakaṃ āsiñcantaṃ disvā ‘‘ayaṃ kūṭajaṭilo attano samaṇadhammaṃ akatvā paṇṇikakammaṃ karotī’’ti ñatvā ‘‘kiṃ karosi paṇṇikagahapatikā’’ti taṃ lajjāpetvā avanditvāva nikkhami. Kūṭajaṭilo ‘‘ayaṃ idāneva evarūpo paccāmitto, ko jānāti kiṃ karissati, idāneva naṃ nāsetuṃ vaṭṭatī’’ti cintetvā rañño āgamanakāle pāsāṇaphalakaṃ ekamantaṃ khipitvā pānīyaghaṭaṃ bhinditvā paṇṇasālāya tiṇāni vikiritvā sarīraṃ telena makkhetvā paṇṇasālaṃ pavisitvā sasīsaṃ pārupitvā mahādukkhappatto viya mañce nipajji. Rājā āgantvā nagaraṃ padakkhiṇaṃ katvā nivesanaṃ apavisitvāva ‘‘mama sāmikaṃ dibbacakkhukaṃ <a name="V4.0404"></a> passissāmī’’ti paṇṇasāladvāraṃ gantvā taṃ vippakāraṃ disvā ‘‘kiṃ nu kho eta’’nti anto pavisitvā taṃ nipannakaṃ disvā pāde parimajjanto paṭhamaṃ gāthamāha –</p>
<p class="hangnum"><a name="para211"></a><span class="paranum">211</span>.</p>
<p class="gatha1"> ‘‘Ko <a name="M4.0449"></a> taṃ hiṃsati heṭheti, kiṃ dummano socasi appatīto;</p>
<p class="gathalast">Kassajja mātāpitaro rudantu, kvajja setu nihato pathabyā’’ti.</p>
<p class="bodytext">Tattha <span class="bld">hiṃsatī</span>ti paharati. <span class="bld">Heṭhetī</span>ti akkosati. <span class="bld">Kvajja setū</span>ti ko ajja sayatu.</p>
<p class="bodytext">Taṃ sutvā kūṭajaṭilo nitthunanto uṭṭhāya dutiyaṃ gāthamāha –</p>
<p class="hangnum"><a name="para212"></a><span class="paranum">212</span>.</p>
<p class="gatha1"> ‘‘Tuṭṭhosmi deva tava dassanena, cirassaṃ passāmi taṃ bhūmipāla;</p>
<p class="gathalast">Ahiṃsako <a name="P4.0447"></a> reṇumanuppavissa, puttena te heṭhayitosmi devā’’ti.</p>
<p class="bodytext">Ito parā uttānasambandhagāthā pāḷinayeneva veditabbā –</p>
<p class="hangnum"><a name="para213"></a><span class="paranum">213</span>.</p>
<p class="gatha1"> ‘‘Āyantu dovārikā khaggabandhā, kāsāviyā yantu antepurantaṃ;</p>
<p class="gathalast">Hantvāna taṃ somanassaṃ kumāraṃ, chetvāna sīsaṃ varamāharantu.</p>
<p class="hangnum"><a name="para214"></a><span class="paranum">214</span>.</p>
<p class="gatha1"> ‘‘Pesitā rājino dūtā, kumāraṃ etadabravuṃ;</p>
<p class="gathalast">Issarena vitiṇṇosi, vadhaṃ pattosi khattiya.</p>
<p class="hangnum"><a name="para215"></a><span class="paranum">215</span>.</p>
<p class="gatha1"> ‘‘Sa rājaputto paridevayanto, dasaṅguliṃ añjaliṃ paggahetvā;</p>
<p class="gathalast">Ahampi icchāmi janinda daṭṭhuṃ, jīvaṃ maṃ netvā paṭidassayetha.</p>
<p class="hangnum"><a name="para216"></a><span class="paranum">216</span>.</p>
<p class="gatha1"> ‘‘Tassa taṃ vacanaṃ sutvā, rañño puttaṃ adassayuṃ;</p>
<p class="gathalast">Putto ca pitaraṃ disvā, dūratovajjhabhāsatha.</p>
<p class="hangnum"><a name="para217"></a><span class="paranum">217</span>.</p>
<p class="gatha1"> ‘‘Āgacchuṃ <a name="M4.0450"></a> dovārikā khaggabandhā, kāsāviyā hantu mamaṃ janinda;</p>
<p class="gathalast">Akkhāhi me pucchito etamatthaṃ, aparādho ko nidha mamajja atthī’’ti.</p>
<p class="bodytext">Tattha <a name="V4.0405"></a> <span class="bld">ahiṃsako</span>ti ahaṃ kassaci ahiṃsako sīlācārasampanno. <span class="bld">Reṇumanuppavissā</span>ti mahārāja reṇu, ahaṃ tava puttena mahāparivārena anupavisitvā ‘‘are kūṭatāpasa, kasmā tvaṃ idha vasasī’’ti vatvā pāsāṇaphalakaṃ khipitvā ghaṭaṃ bhinditvā hatthehi ca pādehi ca koṭṭentena viheṭhitosmīti evaṃ so abhūtameva bhūtaṃ viya katvā rājānaṃ saddahāpesi. <span class="bld">Āyantū</span>ti gacchantu. ‘‘Mama sāmimhi vippaṭipannakālato paṭṭhāya mayipi so na lajjissatī’’ti kujjhitvā tassa vadhaṃ āṇāpento evamāha. <span class="bld">Kāsāviyā</span>ti coraghātakā. Tepi pharasuhatthā attano vidhānena gacchantūti vadati. <span class="bld">Vara</span>nti varaṃ sīsaṃ uttamasīsaṃ chinditvā āharantu.</p>
<p class="bodytext"><span class="bld">Rājino</span>ti bhikkhave, rañño santikā dūtā raññā pesitā vegena gantvā mātarā alaṅkaritvā attano aṅke nisīdāpitaṃ kumāraṃ parivāretvā etadavocuṃ. <span class="bld">Issarenā</span>ti raññā. <span class="bld">Vitiṇṇosī</span>ti pariccattosi. <span class="bld">Sa rājaputto</span>ti bhikkhave, tesaṃ vacanaṃ sutvā maraṇabhayatajjito mātu aṅkato uṭṭhāya so rājaputto<a name="P4.0448"></a>. <span class="bld">Paṭidassayethā</span>ti dassetha. <span class="bld">Tassā</span>ti bhikkhave, te dūtā kumārassa taṃ vacanaṃ sutvā māretuṃ avisahantā goṇaṃ viya naṃ rajjuyā parikaḍḍhantā netvā rañño dassayuṃ. Kumāre pana nīyamāne dāsigaṇaparivutā saddhiṃ orodhehi sudhammāpi devī nāgarāpi ‘‘mayaṃ niraparādhaṃ kumāraṃ māretuṃ na dassāmā’’ti tena saddhiṃyeva agamaṃsu. <span class="bld">Āgacchu</span>nti tumhākaṃ āṇāya mama santikaṃ āgamiṃsu. <span class="bld">Hantuṃ mama</span>nti maṃ māretuṃ. <span class="bld">Ko nīdhā</span>ti ko nu idha mama aparādho, yena maṃ tvaṃ māresīti pucchi.</p>
<p class="bodytext">Rājā ‘‘bhavaggaṃ atinīcaṃ, tava doso atimahanto’’ti tassa dosaṃ kathento gāthamāha –</p>
<p class="hangnum"><a name="para218"></a><span class="paranum">218</span>.</p>
<p class="gatha1"> ‘‘Sāyañca <a name="M4.0451"></a> pāto udakaṃ sajāti, aggiṃ sadā pāricaratappamatto;</p>
<p class="gathalast">Taṃ tādisaṃ saṃyataṃ brahmacāriṃ, kasmā tuvaṃ brūsi gahappatī’’ti.</p>
<p class="bodytext">Tattha <span class="bld">udakaṃ sajātī</span>ti udakorohaṇakammaṃ karoti. <span class="bld">Taṃ tādisa</span>nti taṃ tathārūpaṃ mama sāmiṃ dibbacakkhutāpasaṃ kasmā tvaṃ gahapativādena samudācarasīti vadati.</p>
<p class="bodytext">Tato kumāro ‘‘deva, mayhaṃ gahapatiññeva ‘gahapatī’ti vadantassa ko doso’’ti vatvā gāthamāha –</p>
<p class="hangnum"><a name="para219"></a><span class="paranum">219</span>.</p>
<p class="gatha1"> ‘‘Tālā <a name="V4.0406"></a> ca mūlā ca phalā ca deva, pariggahā vividhā santimassa;</p>
<p class="gathalast">Te rakkhati gopayatappamatto, tasmā ahaṃ brūmi gahappatī’’ti.</p>
<p class="bodytext">Tattha <span class="bld">mūlā</span>ti mūlakādimūlāni. <span class="bld">Phalā</span>ti nānāvidhāni valliphalāni. <span class="bld">Te rakkhati gopayatappamatto</span>ti te esa tava kulūpakatāpaso paṇṇikakammaṃ karonto nisīditvā rakkhati, vatiṃ katvā gopayati appamatto, tena kāraṇena so tava brāhmaṇo gahapati nāma hoti.</p>
<p class="bodytext">Iti naṃ ahampi ‘‘gahapatī’’ti kathesiṃ. Sace na saddahasi, catūsu dvāresu paṇṇike pucchāpehīti. Rājā pucchāpesi. Te <a name="P4.0449"></a> ‘‘āma, mayaṃ imassa hatthato paṇṇañca phalāphalāni ca kiṇāmā’’ti āhaṃsu. Paṇṇavatthumpi upadhārāpetvā paccakkhamakāsi. Paṇṇasālampissa pavisitvā kumārassa purisā paṇṇavikkayaladdhaṃ kahāpaṇamāsakabhaṇḍikaṃ nīharitvā rañño dassesuṃ. Rājā mahāsattassa niddosabhāvaṃ ñatvā gāthamāha –</p>
<p class="hangnum"><a name="para220"></a><span class="paranum">220</span>.</p>
<p class="gatha1"> ‘‘Saccaṃ kho etaṃ vadasi kumāra, pariggahā vividhā santimassa;</p>
<p class="gathalast">Te rakkhati gopayatappamatto, sa brāhmaṇo gahapati tena hotī’’ti.</p>
<p class="bodytext">Tato mahāsatto cintesi ‘‘evarūpassa bālassa rañño santike vāsato himavantaṃ pavisitvā pabbajituṃ varaṃ, parisamajjheyevassa dosaṃ āvikatvā <a name="M4.0452"></a> āpucchitvā ajjeva nikkhamitvā pabbajissāmī’’ti. So parisāya namakkāraṃ katvā gāthamāha –</p>
<p class="hangnum"><a name="para221"></a><span class="paranum">221</span>.</p>
<p class="gatha1"> ‘‘Suṇantu mayhaṃ parisā samāgatā, sanegamā jānapadā ca sabbe;</p>
<p class="gathalast">Bālāyaṃ bālassa vaco nisamma, ahetunā ghātayate maṃ janindo’’ti.</p>
<p class="bodytext">Tattha <span class="bld">bālāyaṃ bālassā</span>ti ayaṃ rājā sayaṃ bālo imassa bālassa kūṭajaṭilassa vacanaṃ sutvā ahetunāva maṃ ghātayateti.</p>
<p class="bodytext">Evañca pana vatvā pitaraṃ vanditvā attānaṃ pabbajjāya anujānāpento itaraṃ gāthamāha –</p>
<p class="hangnum"><a name="para222"></a><span class="paranum">222</span>.</p>
<p class="gatha1"> ‘‘Daḷhasmi mūle visaṭe virūḷhe, dunnikkayo veḷu pasākhajāto;</p>
<p class="gathalast">Vandāmi pādāni tava janinda, anujāna maṃ pabbajissāmi devā’’ti.</p>
<p class="bodytext">Tattha <a name="V4.0407"></a> <span class="bld">visaṭe</span>ti visāle mahante jāte. <span class="bld">Dunnikkayo</span>ti dunnikkaḍḍhiyo.</p>
<p class="bodytext">Tato <a name="P4.0450"></a> parā rañño ca puttassa ca vacanapaṭivacanagāthā honti –</p>
<p class="hangnum"><a name="para223"></a><span class="paranum">223</span>.</p>
<p class="gatha1"> ‘‘Bhuñjassu bhoge vipule kumāra, sabbañca te issariyaṃ dadāmi;</p>
<p class="gathalast">Ajjeva tvaṃ kurūnaṃ hohi rājā, mā pabbajī pabbajjā hi dukkhā.</p>
<p class="hangnum"><a name="para224"></a><span class="paranum">224</span>.</p>
<p class="gatha1"> ‘‘Kinnūdha deva tavamatthi bhogā, pubbevahaṃ devaloke ramissaṃ;</p>
<p class="gathalast">Rūpehi saddehi atho rasehi, gandhehi phassehi manoramehi.</p>
<p class="hangnum"><a name="para225"></a><span class="paranum">225</span>.</p>
<p class="gatha1"> ‘‘Bhuttā <a name="M4.0453"></a> ca me bhogā tidivasmiṃ deva, parivārito accharānaṃ gaṇena;</p>
<p class="gathalast">Tuvañca bālaṃ paraneyyaṃ viditvā, na tādise rājakule vaseyyaṃ.</p>
<p class="hangnum"><a name="para226"></a><span class="paranum">226</span>.</p>
<p class="gatha1"> ‘‘Sacāhaṃ bālo paraneyyo asmi, ekāparādhaṃ khama putta mayhaṃ;</p>
<p class="gathalast">Punapi ce edisakaṃ bhaveyya, yathāmatiṃ somanassa karohī’’ti.</p>
<p class="bodytext">Tattha <span class="bld">dukkhā</span>ti tāta, pabbajjā nāma parapaṭibaddhajīvikattā dukkhā, mā pabbaji, rājā hohīti taṃ yāci. <span class="bld">Kinnūdha devā</span>ti deva, ye tava bhogā, tesu kiṃ nāma bhuñjitabbaṃ atthi. <span class="bld">Parivārito</span>ti paricārito, ayameva vā pāṭho. Tassa kira jātissarañāṇaṃ uppajji, tasmā evamāha. <span class="bld">Paraneyya</span>nti andhaṃ viya yaṭṭhiyā parena netabbaṃ. <span class="bld">Tādise</span>ti tādisassa rañño santike na paṇḍitena vasitabbaṃ, mayā attano ñāṇabalena ajja jīvitaṃ laddhaṃ, nāhaṃ tava santike vasissāmīti ñāpetuṃ evamāha. <span class="bld">Yathāmati</span>nti sace puna mayhaṃ evarūpo doso hoti, atha tvaṃ yathāajjhāsayaṃ karohīti puttaṃ khamāpesi.</p>
<p class="bodytext">Mahāsatto rājānaṃ ovadanto aṭṭha gāthā abhāsi –</p>
<p class="hangnum"><a name="para227"></a><span class="paranum">227</span>.</p>
<p class="gatha1"> ‘‘Anisamma <a name="P4.0451"></a> kataṃ kammaṃ, anavatthāya cintitaṃ;</p>
<p class="gathalast">Bhesajjasseva vebhaṅgo, vipāko hoti pāpako.</p>
<p class="hangnum"><a name="para228"></a><span class="paranum">228</span>.</p>
<p class="gatha1"> ‘‘Nisamma <a name="V4.0408"></a> ca kataṃ kammaṃ, sammāvatthāya cintitaṃ;</p>
<p class="gathalast">Bhesajjasseva sampatti, vipāko hoti bhadrako.</p>
<p class="hangnum"><a name="para229"></a><span class="paranum">229</span>.</p>
<p class="gatha1"> ‘‘Alaso gihī kāmabhogī na sādhu, asaññato pabbajito na sādhu;</p>
<p class="gathalast">Rājā na sādhu anisammakārī, yo paṇḍito kodhano taṃ na sādhu.</p>
<p class="hangnum"><a name="para230"></a><span class="paranum">230</span>.</p>
<p class="gatha1"> ‘‘Nisamma <a name="M4.0454"></a> khattiyo kayirā, nānisamma disampati;</p>
<p class="gathalast">Nisammakārino rāja, yaso kitti ca vaḍḍhati.</p>
<p class="hangnum"><a name="para231"></a><span class="paranum">231</span>.</p>
<p class="gatha1"> ‘‘Nisamma daṇḍaṃ paṇayeyya issaro, vegā kataṃ tappati bhūmipāla;</p>
<p class="gathalast">Sammāpaṇīdhī ca narassa atthā, anānutappā te bhavanti pacchā.</p>
<p class="hangnum"><a name="para232"></a><span class="paranum">232</span>.</p>
<p class="gatha1"> ‘‘Anānutappāni hi ye karonti, vibhajja kammāyatanāni loke;</p>
<p class="gathalast">Viññuppasatthāni sukhudrayāni, bhavanti buddhānumatāni tāni.</p>
<p class="hangnum"><a name="para233"></a><span class="paranum">233</span>.</p>
<p class="gatha1"> ‘‘Āgacchuṃ dovārikā khaggabandhā, kāsāviyā hantu mamaṃ janinda;</p>
<p class="gathalast">Mātuñca aṅkasmimahaṃ nisinno, ākaḍḍhito sahasā tehi deva.</p>
<p class="hangnum"><a name="para234"></a><span class="paranum">234</span>.</p>
<p class="gatha1"> ‘‘Kaṭukañhi sambādhaṃ sukicchaṃ patto, madhurampi yaṃ jīvitaṃ laddha rāja;</p>
<p class="gathalast">Kicchenahaṃ ajja vadhā pamutto, pabbajjamevābhimanohamasmī’’ti.</p>
<p class="bodytext">Tattha <a name="P4.0452"></a> <span class="bld">anisammā</span>ti anoloketvā anupadhāretvā. <span class="bld">Anavatthāya cintita</span>nti anavatthapetvā atuletvā atīretvā cintitaṃ. <span class="bld">Vipāko hoti pāpako</span>ti tassa hi yathā nāma bhesajjassa vebhaṅgo vipatti, evamevaṃ vipāko hoti pāpako. <span class="bld">Asaññato</span>ti kāyādīhi asaññato dussīlo. <span class="bld">Taṃ na sādhū</span>ti taṃ tassa kodhanaṃ na sādhu. <span class="bld">Nānisammā</span>ti anisāmetvā kiñci kammaṃ na kareyya. <span class="bld">Paṇayeyyā</span>ti paṭṭhapeyya pavatteyya. <span class="bld">Vegā</span>ti vegena sahasā. <span class="bld">Sammāpaṇīdhī cā</span>ti yoniso ṭhapitena cittena katā narassa atthā pacchā anānutappā bhavantīti attho. <span class="bld">Vibhajjā</span>ti ‘‘imāni kātuṃ yuttāni, imāni ayuttānī’’ti evaṃ paññāya vibhajitvā. <span class="bld">Kammāyatanānī</span>ti kammāni. <span class="bld">Buddhānumatānī</span>ti paṇḍitehi anumatāni anavajjāni honti. <span class="bld">Kaṭuka</span>nti <a name="V4.0409"></a> deva<a name="M4.0455"></a>, kaṭukaṃ sambādhaṃ sukicchaṃ maraṇabhayaṃ pattomhi. <span class="bld">Laddhā</span>ti attano ñāṇabalena labhitvā. <span class="bld">Pabbajjamevābhimanohamasmī</span>ti pabbajjābhimukhacittoyevasmi.</p>
<p class="bodytext">Evaṃ mahāsattena dhamme desite rājā deviṃ āmantetvā gāthamāha –</p>
<p class="hangnum"><a name="para235"></a><span class="paranum">235</span>.</p>
<p class="gatha1"> ‘‘Putto tavāyaṃ taruṇo sudhamme, anukampako somanasso kumāro;</p>
<p class="gathalast">Taṃ yācamāno na labhāmi svajja, arahasi naṃ yācitave tuvampī’’ti.</p>
<p class="bodytext">Tattha <span class="bld">yācitave</span>ti yācituṃ.</p>
<p class="bodytext">Sā pabbajjāyameva uyojentī gāthamāha –</p>
<p class="hangnum"><a name="para236"></a><span class="paranum">236</span>.</p>
<p class="gatha1"> ‘‘Ramassu bhikkhācariyāya putta, nisamma dhammesu paribbajassu;</p>
<p class="gathalast">Sabbesu bhūtesu nidhāya daṇḍaṃ, anindito brahmamupeti ṭhāna’’nti.</p>
<p class="bodytext">Tattha <span class="bld">nisammā</span>ti pabbajanto ca nisāmetvā micchādiṭṭhikānaṃ pabbajjaṃ pahāya sammādiṭṭhiyuttaṃ niyyānikapabbajjaṃ pabbaja.</p>
<p class="bodytext">Atha rājā gāthamāha –</p>
<p class="hangnum"><a name="para237"></a><span class="paranum">237</span>.</p>
<p class="gatha1"> ‘‘Accherarūpaṃ vata yādisañca, dukkhitaṃ maṃ dukkhāpayase sudhamme;</p>
<p class="gathalast">Yācassu <a name="P4.0453"></a> puttaṃ iti vuccamānā, bhiyyova ussāhayase kumāra’’nti.</p>
<p class="bodytext">Tattha <span class="bld">yādisañcā</span>ti yādisaṃ idaṃ tvaṃ vadesi, taṃ acchariyarūpaṃ vata. <span class="bld">Dukkhita</span>nti pakatiyāpi maṃ dukkhitaṃ bhiyyo dukkhāpayasi.</p>
<p class="bodytext">Puna devī gāthamāha –</p>
<p class="hangnum"><a name="para238"></a><span class="paranum">238</span>.</p>
<p class="gatha1"> ‘‘Ye <a name="M4.0456"></a> vippamuttā anavajjabhogino, parinibbutā lokamimaṃ caranti;</p>
<p class="gathalast">Tamariyamaggaṃ paṭipajjamānaṃ, na ussahe vārayituṃ kumāra’’nti.</p>
<p class="bodytext">Tattha <a name="V4.0410"></a> <span class="bld">vippamuttā</span>ti rāgādīhi vippamuttā. <span class="bld">Parinibbutā</span>ti kilesaparinibbānena nibbutā. <span class="bld">Tamariyamagga</span>nti taṃ tesaṃ buddhādīnaṃ ariyānaṃ santakaṃ maggaṃ paṭipajjamānaṃ mama puttaṃ vāretuṃ na ussahāmi devāti.</p>
<p class="bodytext">Tassā vacanaṃ sutvā rājā osānagāthamāha –</p>
<p class="hangnum"><a name="para239"></a><span class="paranum">239</span>.</p>
<p class="gatha1"> ‘‘Addhā have sevitabbā sapaññā, bahussutā ye bahuṭhānacintino;</p>
<p class="gathalast">Yesāyaṃ sutvāna subhāsitāni, appossukkā vītasokā sudhammā’’ti.</p>
<p class="bodytext">Tattha <span class="bld">bahuṭhānacintino</span>ti bahukāraṇacintino. <span class="bld">Yesāya</span>nti yesaṃ ayaṃ. Somanassakumārasseva hi sā subhāsitaṃ sutvā appossukkā jātā, rājāpi tadeva sandhāyāha.</p>
<p class="bodytext">Mahāsatto mātāpitaro vanditvā ‘‘sace mayhaṃ doso atthi, khamathā’’ti mahājanassa añjaliṃ katvā himavantābhimukho gantvā manussesu nivattesu manussavaṇṇenāgantvā devatāhi satta pabbatarājiyo atikkamitvā himavantaṃ nīto vissakammunā nimmitāya paṇṇasālāya isipabbajjaṃ pabbaji. Taṃ tattha yāva soḷasavassakālā rājakulaparicārikavesena devatāyeva upaṭṭhahiṃsu. Kūṭajaṭilampi mahājano pothetvā jīvitakkhayaṃ pāpesi. Mahāsatto jhānābhiññaṃ nibbattetvā brahmalokūpago ahosi.</p>
<p class="bodytext">Satthā <a name="P4.0454"></a> imaṃ dhammadesanaṃ āharitvā ‘‘evaṃ, bhikkhave, pubbepesa mayhaṃ vadhāya parisakkiyevā’’ti vatvā jātakaṃ samodhānesi – ‘‘tadā kuhako devadatto ahosi, mātā mahāmāyā, mahārakkhito sāriputto, somanassakumāro pana ahameva ahosi’’nti.</p>
<p class="centered">Somanassajātakavaṇṇanā navamā.</p>
<p class="hangnum"> </p>
<p class="bodytext"> [506] 10. Campeyyajātakavaṇṇanā</p>
<p class="bodytext"><span class="bld">Kā</span> <a name="M4.0457"></a> <span class="bld">nu vijjurivābhāsī</span>ti idaṃ satthā jetavane viharanto uposathakammaṃ ārabbha kathesi. Tadā hi satthā ‘‘sādhu vo kataṃ upāsakā uposathavāsaṃ vasantehi, porāṇakapaṇḍitā nāgasampattiṃ pahāya uposathavāsaṃ vasiṃsuyevā’’ti vatvā tehi yācito atītaṃ āhari.</p>
<p class="bodytext">Atīte <a name="V4.0411"></a> aṅgaraṭṭhe aṅge ca magadharaṭṭhe magadhe ca rajjaṃ kārente aṅgamagadharaṭṭhānaṃ antare campā nāma nadī, tattha nāgabhavanaṃ ahosi. Campeyyo nāma nāgarājā rajjaṃ kāresi. Kadāci magadharājā aṅgaraṭṭhaṃ gaṇhāti, kadāci aṅgarājā magadharaṭṭhaṃ. Athekadivasaṃ magadharājā aṅgena saddhiṃ yujjhitvā yuddhaparājito assaṃ āruyha palāyanto aṅgarañño yodhehi anubaddho puṇṇaṃ campānadiṃ patvā ‘‘parahatthe maraṇato nadiṃ pavisitvā mataṃ seyyo’’ti asseneva saddhiṃ nadiṃ otari. Tadā campeyyo nāgarājā antodake ratanamaṇḍapaṃ nimminitvā mahāparivāro mahāpānaṃ pivati. Asso raññā saddhiṃ udake nimujjitvā nāgarañño purato otari. Nāgarājā alaṅkatapaṭiyattaṃ rājānaṃ disvā sinehaṃ uppādetvā āsanā uṭṭhāya ‘‘mā bhāyi, mahārājā’’ti rājānaṃ attano pallaṅke nisīdāpetvā udake nimuggakāraṇaṃ pucchi. Rājā yathābhūtaṃ kathesi. Atha naṃ ‘‘mā bhāyi, mahārāja, ahaṃ taṃ dvinnaṃ raṭṭhānaṃ sāmikaṃ karissāmī’’ti assāsetvā sattāhaṃ mahantaṃ yasaṃ anubhavitvā sattame divase magadharājena saddhiṃ nāgabhavanā nikkhami. Magadharājā nāgarājassānubhāvena aṅgarājānaṃ gahetvā jīvitā voropetvā dvīsu raṭṭhesu rajjaṃ kāresi. Tato paṭṭhāya rañño ca nāgarājassa ca vissāso thiro ahosi. Rājā anusaṃvaccharaṃ campānadītīre <a name="P4.0455"></a> ratanamaṇḍapaṃ kāretvā mahantena pariccāgena nāgarañño balikammaṃ karoti. Sopi mahantena parivārena nāgabhavanā nikkhamitvā balikammaṃ sampaṭicchati. Mahājano nāgarañño sampattiṃ oloketi.</p>
<p class="bodytext">Tadā bodhisatto daliddakule nibbatto rājaparisāya saddhiṃ nadītīraṃ gantvā taṃ nāgarājassa sampattiṃ disvā lobhaṃ uppādetvā taṃ patthayamāno dānaṃ datvā sīlaṃ rakkhitvā campeyyanāgarājassa kālakiriyato sattame divase cavitvā tassa vasanapāsāde sirigabbhe sirisayanapiṭṭhe nibbatti<a name="M4.0458"></a>. Sarīraṃ sumanadāmavaṇṇaṃ mahantaṃ ahosi. So taṃ disvā vippaṭisārī hutvā ‘‘mayā katakusalanissandena chasu kāmasaggesu issariyaṃ koṭṭhe paṭisāmitaṃ dhaññaṃ viya ahosi. Svāhaṃ imissā tiracchānayoniyā paṭisandhiṃ gaṇhiṃ, kiṃ me jīvitenā’’ti maraṇāya cittaṃ uppādesi. Atha naṃ sumanā nāma nāgamāṇavikā disvā ‘‘mahānubhāvo satto nibbatto bhavissatī’’ti sesanāgamāṇavikānaṃ saññaṃ adāsi, sabbā nānātūriyahatthā āgantvā tassa upahāraṃ kariṃsu. Tassa taṃ nāgabhavanaṃ sakkabhavanaṃ viya ahosi, maraṇacittaṃ paṭippassambhi, sappasarīraṃ vijahitvā sabbālaṅkārapaṭimaṇḍito sayanapiṭṭhe nisīdi. Athassa tato paṭṭhāya yaso mahā ahosi.</p>
<p class="bodytext">So tattha nāgarajjaṃ kārento aparabhāge vippaṭisārī hutvā ‘‘kiṃ me imāya tiracchānayoniyā<a name="V4.0412"></a>, uposathavāsaṃ vasitvā ito muccitvā manussapathaṃ gantvā saccāni paṭivijjhitvā dukkhassantaṃ karissāmī’’ti cintetvā tato paṭṭhāya tasmiṃyeva pāsāde uposathakammaṃ karoti. Alaṅkatanāgamāṇavikā tassa santikaṃ gacchanti, yebhuyyenassa sīlaṃ bhijjati. So tato paṭṭhāya pāsādā nikkhamitvā uyyānaṃ gacchati. Tā tatrāpi gacchanti, uposatho bhijjateva. So cintesi ‘‘mayā ito nāgabhavanā nikkhamitvā manussalokaṃ gantvā uposathavāsaṃ vasituṃ vaṭṭatī’’ti. So tato paṭṭhāya <a name="P4.0456"></a> uposathadivasesu nāgabhavanā nikkhamitvā ekassa paccantagāmassa avidūre mahāmaggasamīpe vammikamatthake ‘‘mama cammādīhi atthikā gaṇhantu, maṃ kīḷāsappaṃ vā kātukāmā karontū’’ti sarīraṃ dānamukhe vissajjetvā bhoge ābhujitvā nipanno uposathavāsaṃ vasati. Mahāmaggena gacchantā ca āgacchantā ca taṃ disvā gandhādīhi pūjetvā pakkamanti. Paccantagāmavāsino gantvā ‘‘mahānubhāvo nāgarājā’’ti tassa upari maṇḍapaṃ karitvā samantā vālukaṃ okiritvā gandhādīhi pūjayiṃsu. Tato paṭṭhāya manussā mahāsatte pasīditvā pūjaṃ katvā puttaṃ patthenti, dhītaraṃ patthenti.</p>
<p class="bodytext">Mahāsattopi uposathakammaṃ karonto cātuddasīpannarasīsu vammikamatthake nipajjitvā pāṭipade nāgabhavanaṃ gacchati. Tassevaṃ uposathaṃ karontassa addhā vītivatto. Ekadivasaṃ sumanā aggamahesī āha ‘‘deva<a name="M4.0459"></a>, tvaṃ manussalokaṃ gantvā uposathaṃ upavasasi, manussaloko ca sāsaṅko sappaṭibhayo, sace te bhayaṃ uppajjeyya, atha mayaṃ yena nimittena jāneyyāma, taṃ no ācikkhāhī’’ti. Atha naṃ mahāsatto maṅgalapokkharaṇiyā tīraṃ netvā ‘‘sace maṃ bhadde, koci paharitvā kilamessati, imissā pokkharaṇiyā udakaṃ āvilaṃ bhavissati, sace supaṇṇo gahessati, udakaṃ pakkuthissati, sace ahituṇḍiko gaṇhissati, udakaṃ lohitavaṇṇaṃ bhavissatī’’ti āha. Evaṃ tassā tīṇi nimittāni ācikkhitvā cātuddasīuposathaṃ adhiṭṭhāya nāgabhavanā nikkhamitvā tattha gantvā vammikamatthake nipajji sarīrasobhāya vammikaṃ sobhayamāno. Sarīrañhissa rajatadāmaṃ viya setaṃ ahosi matthako rattakambalageṇḍuko viya. Imasmiṃ pana jātake bodhisattassa sarīraṃ naṅgalasīsapamāṇaṃ ahosi, <span class="bld">bhūridattajātake</span> (jā. 2.22.784 ādayo) ūruppamāṇaṃ, <span class="bld">saṅkhapālajātake</span> (jā. 2.17.143 ādayo) ekadoṇikanāvapamāṇaṃ.</p>
<p class="bodytext">Tadā eko bārāṇasivāsī māṇavo takkasilaṃ gantvā disāpāmokkhassa ācariyassa santike alampāyanamantaṃ <a name="P4.0457"></a> uggaṇhitvā tena maggena attano gehaṃ gacchanto mahāsattaṃ disvā ‘‘imaṃ sappaṃ gahetvā gāmanigamarājadhānīsu kīḷāpento dhanaṃ uppādessāmī’’ti cintetvā dibbosadhāni <a name="V4.0413"></a> gahetvā dibbamantaṃ parivattetvā tassa santikaṃ agamāsi. Dibbamantasutakālato paṭṭhāya mahāsattassa kaṇṇesu ayasalākapavesanakālo viya jāto, matthako sikharena abhimatthiyamāno viya jāto. So ‘‘ko nu kho eso’’ti bhogantarato sīsaṃ ukkhipitvā olokento ahituṇḍikaṃ disvā cintesi ‘‘mama visaṃ mahantaṃ, sacāhaṃ kujjhitvā nāsavātaṃ vissajjessāmi, etassa sarīraṃ bhasmamuṭṭhi viya vippakirissati, atha me sīlaṃ khaṇḍaṃ bhavissati, na dāni taṃ olokessāmī’’ti. So akkhīni nimmīletvā sīsaṃ bhogantare ṭhapesi.</p>
<p class="bodytext">Ahituṇḍiko <a name="M4.0460"></a> brāhmaṇo osadhaṃ khāditvā mantaṃ parivattetvā kheḷaṃ mahāsattassa sarīre opi, osadhānañca mantassa cānubhāvena kheḷena phuṭṭhaphuṭṭhaṭṭhāne phoṭānaṃ uṭṭhānakālo viya jāto. Atha naṃ so naṅguṭṭhe gahetvā kaḍḍhitvā dīghaso nipajjāpetvā ajapadena daṇḍena uppīḷento dubbalaṃ katvā sīsaṃ daḷhaṃ gahetvā nippīḷi, mahāsattassa mukhaṃ vivari. Athassa mukhe kheḷaṃ opitvā osadhamantaṃ katvā dante bhindi, mukhaṃ lohitassa pūri. Mahāsatto attano sīlabhedabhayena evarūpaṃ dukkhaṃ adhivāsento akkhīni ummīletvā olokanamattampi nākari. Sopi ‘‘nāgarājānaṃ dubbalaṃ karissāmī’’ti naṅguṭṭhato paṭṭhāyassa aṭṭhīni cuṇṇayamāno viya sakalasarīraṃ madditvā paṭṭakaveṭhanaṃ nāma veṭhesi, tantamajjitaṃ nāma majji, naṅguṭṭhaṃ gahetvā dussapothimaṃ nāma pothesi. Mahāsattassa sakalasarīraṃ lohitamakkhitaṃ ahosi. So mahāvedanaṃ adhivāsesi.</p>
<p class="bodytext">Athassa dubbalabhāvaṃ ñatvā vallīhi peḷaṃ <a name="P4.0458"></a> karitvā tattha naṃ pakkhipitvā paccantagāmaṃ netvā mahājanamajjhe kīḷāpesi. Nīlādīsu vaṇṇesu vaṭṭacaturassādīsu saṇṭhānesu aṇuṃthūlādīsu pamāṇesu yaṃ yaṃ brāhmaṇo icchati, mahāsatto taṃtadeva katvā naccati, phaṇasataṃ phaṇasahassampi karotiyeva. Mahājano pasīditvā bahuṃ dhanaṃ adāsi. Ekadivasameva kahāpaṇasahassañceva sahassagghanake ca parikkhāre labhi. Brāhmaṇo āditova sahassaṃ labhitvā ‘‘vissajjessāmī’’ti cintesi, taṃ pana dhanaṃ labhitvā ‘‘paccantagāmeyeva tāva me ettakaṃ dhanaṃ laddhaṃ, rājarājamahāmaccānaṃ santike bahuṃ dhanaṃ labhissāmī’’ti sakaṭañca sukhayānakañca gahetvā sakaṭe parikkhāre ṭhapetvā sukhayānake nisinno mahantena parivārena mahāsattaṃ gāmanigamādīsu kīḷāpento ‘‘bārāṇasiyaṃ uggasenarañño santike kīḷāpetvā vissajjessāmī’’ti agamāsi. So maṇḍūke māretvā nāgarañño deti. Nāgarājā ‘‘punappunaṃ esa maṃ nissāya māressatī’’ti na khādati. Athassa madhulāje adāsi. Mahāsatto ‘‘sacāhaṃ bhojanaṃ <a name="V4.0414"></a> gaṇhissāmi, antopeḷāya eva maraṇaṃ bhavissatī’’ti tepi na khādati. Brāhmaṇo māsamattena bārāṇasiṃ patvā dvāragāmesu kīḷāpento bahuṃ dhanaṃ labhi.</p>
<p class="bodytext">Rājāpi <a name="M4.0461"></a> naṃ pakkosāpetvā ‘‘amhākaṃ kīḷāpehī’’ti āha. ‘‘Sādhu, deva, sve pannarase tumhākaṃ kīḷāpessāmī’’ti. Rājā ‘‘sve nāgarājā rājaṅgaṇe naccissati, mahājano sannipatitvā passatū’’ti bheriṃ carāpetvā punadivase rājaṅgaṇaṃ alaṅkārāpetvā brāhmaṇaṃ pakkosāpesi. So ratanapeḷāya mahāsattaṃ netvā vicittatthare peḷaṃ ṭhapetvā nisīdi. Rājāpi pāsādā oruyha mahājanaparivuto rājāsane nisīdi. Brāhmaṇo mahāsattaṃ nīharitvā naccāpesi. Mahājano sakabhāvena saṇṭhātuṃ asakkonto celukkhepasahassaṃ pavatteti. Bodhisattassa upari sattaratanavassaṃ vassati. Tassa gahitassa māso sampūri. Ettakaṃ kālaṃ nirāhārova ahosi. Sumanā <a name="P4.0459"></a> ‘‘aticirāyati me piyasāmiko, idānissa idha anāgacchantassa māso sampuṇṇo, kiṃ nu kho kāraṇa’’nti gantvā pokkharaṇiṃ olokentī lohitavaṇṇaṃ udakaṃ disvā ‘‘ahituṇḍikena gahito bhavissatī’’ti ñatvā nāgabhavanā nikkhamitvā vammikasantikaṃ gantvā mahāsattassa gahitaṭṭhānañca kilamitaṭṭhānañca disvā roditvā kanditvā paccantagāmaṃ gantvā pucchitvā taṃ pavattiṃ sutvā bārāṇasiṃ gantvā rājaṅgaṇe parisamajjhe ākāse rodamānā aṭṭhāsi. Mahāsatto naccantova ākāsaṃ oloketvā taṃ disvā lajjito peḷaṃ pavisitvā nipajji. Rājā tassa peḷaṃ paviṭṭhakāle ‘‘kiṃ nu kho kāraṇa’’nti ito cito ca olokento taṃ ākāse ṭhitaṃ disvā paṭhamaṃ gāthamāha –</p>
<p class="hangnum"><a name="para240"></a><span class="paranum">240</span>.</p>
<p class="gatha1"> ‘‘Kā nu vijjurivābhāsi, osadhī viya tārakā;</p>
<p class="gathalast">Devatā nusi gandhabbī, na taṃ maññāmī mānusi’’nti.</p>
<p class="bodytext">Tattha <span class="bld">na taṃ maññāmi mānusi</span>nti ahaṃ taṃ mānusīti na maññāmi, tayā ekāya devatāya gandhabbiyā vā bhavituṃ vaṭṭatīti vadati.</p>
<p class="bodytext">Idāni tesaṃ vacanapaṭivacanagāthā honti –</p>
<p class="hangnum"><a name="para241"></a><span class="paranum">241</span>.</p>
<p class="gatha1"> ‘‘Namhi devī na gandhabbī, na mahārāja mānusī;</p>
<p class="gathalast">Nāgakaññāsmi bhaddante, atthenamhi idhāgatā.</p>
<p class="hangnum"><a name="para242"></a><span class="paranum">242</span>.</p>
<p class="gatha1"> ‘‘Vibbhantacittā <a name="V4.0415"></a><a name="M4.0462"></a> kupitindriyāsi, nettehi te vārigaṇā savanti;</p>
<p class="gathalast">Kiṃ te naṭṭhaṃ kiṃ pana patthayānā, idhāgatā nāri tadiṅgha brūhi.</p>
<p class="hangnum"><a name="para243"></a><span class="paranum">243</span>.</p>
<p class="gatha1"> ‘‘Yamuggatejo uragoti cāhu, nāgoti naṃ āhu janā janinda;</p>
<p class="gathalast">Tamaggahī puriso jīvikattho, taṃ bandhanā muñca patī mameso.</p>
<p class="hangnum"><a name="para244"></a><span class="paranum">244</span>.</p>
<p class="gatha1"> ‘‘Kathaṃ nvayaṃ balaviriyūpapanno, hatthattamāgacchi vanibbakassa;</p>
<p class="gathalast">Akkhāhi me nāgakaññe tamatthaṃ, kathaṃ vijānemu gahītanāgaṃ.</p>
<p class="hangnum"><a name="para245"></a><span class="paranum">245</span>.</p>
<p class="gatha1"> ‘‘Nagarampi <a name="P4.0460"></a> nāgo bhasmaṃ kareyya, tathā hi so balaviriyūpapanno;</p>
<p class="gathalast">Dhammañca nāgo apacāyamāno, tasmā parakkamma tapo karotī’’ti.</p>
<p class="bodytext">Tattha <span class="bld">atthenamhī</span>ti ahaṃ ekaṃ kāraṇaṃ paṭicca idhāgatā. <span class="bld">Kupitindriyā</span>ti kilantindriyā. <span class="bld">Vārigaṇā</span>ti assubindughaṭā. <span class="bld">Uragoti cāhū</span>ti uragoti cāyaṃ mahājano kathesi. <span class="bld">Tamaggahī puriso</span>ti ayaṃ puriso taṃ nāgarājānaṃ jīvikatthāya aggahesi. <span class="bld">Vanibbakassā</span>ti imassa vanibbakassa kathaṃ nu esa mahānubhāvo samāno hatthattaṃ āgatoti pucchati. <span class="bld">Dhammañcā</span>ti pañcasīladhammaṃ uposathavāsadhammañca garuṃ karonto viharati, tasmā iminā purisena gahitopi ‘‘sacāhaṃ imassa upari nāsavātaṃ vissajjessāmi, bhasmamuṭṭhi viya vikirissati, evaṃ me sīlaṃ bhijjissatī’’ti sīlabhedabhayā parakkamma taṃ dukkhaṃ adhivāsetvā tapo karoti, vīriyameva karotīti āha.</p>
<p class="bodytext">Rājā ‘‘kahaṃ paneso iminā gahito’’ti pucchi. Athassa sā ācikkhantī gāthamāha –</p>
<p class="hangnum"><a name="para246"></a><span class="paranum">246</span>.</p>
<p class="gatha1"> ‘‘Cātuddasiṃ <a name="M4.0463"></a> pañcadasiñca rāja, catuppathe sammati nāgarājā;</p>
<p class="gathalast">Tamaggahī puriso jīvikattho, taṃ bandhanā muñca patī mameso’’ti.</p>
<p class="bodytext">Tattha <span class="bld">catuppathe</span>ti catukkamaggassa āsannaṭṭhāne ekasmiṃ vammike caturaṅgasamannāgataṃ adhiṭṭhānaṃ adhiṭṭhahitvā uposathavāsaṃ vasanto nipajjatīti attho. <span class="bld">Taṃ bandhanā</span>ti taṃ evaṃ dhammikaṃ guṇavantaṃ nāgarājānaṃ etassa dhanaṃ datvā peḷabandhanā pamuñca.</p>
<p class="bodytext">Evañca <a name="V4.0416"></a> pana vatvā punapi taṃ yācantī dve gāthā abhāsi –</p>
<p class="hangnum"><a name="para247"></a><span class="paranum">247</span>.</p>
<p class="gatha1"> ‘‘Soḷasitthisahassāni, āmuttamaṇikuṇḍalā;</p>
<p class="gathalast">Vārigehasayā nārī, tāpi taṃ saraṇaṃ gatā.</p>
<p class="hangnum"><a name="para248"></a><span class="paranum">248</span>.</p>
<p class="gatha1"> ‘‘Dhammena mocehi asāhasena, gāmena nikkhena gavaṃ satena;</p>
<p class="gathalast">Ossaṭṭhakāyo urago carātu, puññatthiko muñcatu bandhanasmā’’ti.</p>
<p class="bodytext">Tattha <a name="P4.0461"></a> <span class="bld">soḷasitthisahassānī</span>ti mā tvaṃ esa yo vā so vā daliddanāgoti maññittha. Etassa hi ettakā sabbālaṅkārapaṭimaṇḍitā itthiyova, sesā sampatti aparimāṇāti dasseti. <span class="bld">Vārigehasayā</span>ti udakacchadanaṃ udakagabbhaṃ katvā tattha sayanasīlā. <span class="bld">Ossaṭṭhakāyo</span>ti nissaṭṭhakāyo hutvā. <span class="bld">Carātū</span>ti caratu.</p>
<p class="bodytext">Atha naṃ rājā tisso gāthā abhāsi –</p>
<p class="hangnum"><a name="para249"></a><span class="paranum">249</span>.</p>
<p class="gatha1"> ‘‘Dhammena mocemi asāhasena, gāmena nikkhena gavaṃ satena;</p>
<p class="gathalast">Ossaṭṭhakāyo urago carātu, puññatthiko muñcatu bandhanasmā.</p>
<p class="hangnum"><a name="para250"></a><span class="paranum">250</span>.</p>
<p class="gatha1"> ‘‘Dammi nikkhasataṃ ludda, thūlañca maṇikuṇḍalaṃ;</p>
<p class="gathalast">Catussadañca pallaṅkaṃ, umāpupphasarinnibhaṃ.</p>
<p class="hangnum"><a name="para251"></a><span class="paranum">251</span>.</p>
<p class="gatha1"> ‘‘Dve <a name="M4.0464"></a> ca sādisiyo bhariyā, usabhañca gavaṃ sataṃ;</p>
<p class="gathalast">Ossaṭṭhakāyo urago carātu, puññatthiko muñcatu bandhanasmā’’ti.</p>
<p class="bodytext">Tattha <span class="bld">luddā</span>ti rājā uragaṃ mocetuṃ ahituṇḍikaṃ āmantetvā tassa dātabbaṃ deyyadhammaṃ dassento evamāha. Gāthā pana heṭṭhā vuttatthāyeva.</p>
<p class="bodytext">Atha naṃ luddo āha –</p>
<p class="hangnum"><a name="para252"></a><span class="paranum">252</span>.</p>
<p class="gatha1"> ‘‘Vināpi <a name="V4.0417"></a> dānā tava vacanaṃ janinda, muñcemu naṃ uragaṃ bandhanasmā;</p>
<p class="gathalast">Ossaṭṭhakāyo urago carātu, puññatthiko muñcatu bandhanasmā’’ti.</p>
<p class="bodytext">Tattha <span class="bld">tava vacana</span>nti mahārāja, vināpi dānena tava vacanameva amhākaṃ garu. <span class="bld">Muñcemu na</span>nti muñcissāmi etanti vadati.</p>
<p class="bodytext">Evañca pana vatvā mahāsattaṃ peḷato nīhari. Nāgarājā nikkhamitvā pupphantaraṃ pavisitvā taṃ attabhāvaṃ vijahitvā māṇavakavaṇṇena alaṅkatasarīro hutvā pathaviṃ bhindanto viya nikkhanto aṭṭhāsi. Sumanā ākāsato otaritvā tassa santike ṭhitā. Nāgarājā añjaliṃ paggayha rājānaṃ namassamāno aṭṭhāsi. Tamatthaṃ <a name="P4.0462"></a> pakāsento satthā dve gāthā abhāsi –</p>
<p class="hangnum"><a name="para253"></a><span class="paranum">253</span>.</p>
<p class="gatha1"> ‘‘Mutto campeyyako nāgo, rājānaṃ etadabravi;</p>
<p class="gatha2">Namo te kāsirājatthu, namo te kāsivaḍḍhana;</p>
<p class="gathalast">Añjaliṃ te paggaṇhāmi, passeyyaṃ me nivesanaṃ.</p>
<p class="hangnum"><a name="para254"></a><span class="paranum">254</span>.</p>
<p class="gatha1"> ‘‘Addhā hi dubbissasametamāhu, yaṃ mānuso vissase amānusamhi;</p>
<p class="gathalast">Sace ca maṃ yācasi etamatthaṃ, dakkhemu te nāga nivesanānī’’ti.</p>
<p class="bodytext">Tattha <a name="M4.0465"></a> <span class="bld">passeyyaṃ me nivesana</span>nti mama nivesanaṃ campeyyanāgabhavanaṃ ramaṇīyaṃ passitabbayuttakaṃ. Taṃ te ahaṃ dassetukāmo, taṃ sabalavāhano tvaṃ āgantvā passa, narindāti vadati. <span class="bld">Dubbissasa</span>nti duvissāsanīyaṃ. <span class="bld">Sace cā</span>ti sace maṃ yācasi, passeyyāma te nivesanāni, api ca kho pana taṃ na saddahāmīti vadati.</p>
<p class="bodytext">Atha naṃ saddahāpetuṃ sapathaṃ karonto mahāsatto dve gāthā abhāsi –</p>
<p class="hangnum"><a name="para255"></a><span class="paranum">255</span>.</p>
<p class="gatha1"> ‘‘Sacepi vāto girimāvaheyya, cando ca suriyo ca chamā pateyyuṃ;</p>
<p class="gathalast">Sabbā ca najjo paṭisotaṃ vajeyyuṃ, na tvevahaṃ rāja musā bhaṇeyyaṃ.</p>
<p class="hangnum"><a name="para256"></a><span class="paranum">256</span>.</p>
<p class="gatha1"> ‘‘Nabhaṃ <a name="V4.0418"></a> phaleyya udadhīpi susse, saṃvaṭṭaye bhūtadharā vasundharā;</p>
<p class="gathalast">Siluccayo meru samūlamuppate, na tvevahaṃ rāja musā bhaṇeyya’’nti.</p>
<p class="bodytext">Tattha <span class="bld">saṃvaṭṭaye bhūtadharā vasundharā</span>ti ayaṃ bhūtadharāti ca vasundharāti ca saṅkhaṃ gatā mahāpathavī kilañjaṃ viya saṃvaṭṭeyya. <span class="bld">Samūlamuppate</span>ti evaṃ mahāsinerupabbato samūlo uṭṭhāya purāṇapaṇṇaṃ viya ākāse pakkhandeyya.</p>
<p class="bodytext">So mahāsattena evaṃ vuttepi asaddahanto –</p>
<p class="hangnum"><a name="para257"></a><span class="paranum">257</span>.</p>
<p class="gatha1"> ‘‘Addhā hi dubbissasametamāhu, yaṃ mānuso vissase amānusamhi;</p>
<p class="gathalast">Sace <a name="P4.0463"></a> ca maṃ yācasi etamatthaṃ, dakkhemu te nāga nivesanānī’’ti. –</p>
<p class="unindented">Punapi tameva gāthaṃ vatvā ‘‘tvaṃ mayā kataguṇaṃ jānituṃ arahasi, saddahituṃ pana yuttabhāvaṃ vā ayuttabhāvaṃ vā ahaṃ jānissāmī’’ti pakāsento itaraṃ gāthamāha –</p>
<p class="hangnum"><a name="para258"></a><span class="paranum">258</span>.</p>
<p class="gatha1"> ‘‘Tumhe <a name="M4.0466"></a> khottha ghoravisā uḷārā, mahātejā khippakopī ca hotha;</p>
<p class="gathalast">Maṃkāraṇā bandhanasmā pamutto, arahasi no jānituye katānī’’ti.</p>
<p class="bodytext">Tattha <span class="bld">uḷārā</span>ti uḷāravisā. <span class="bld">Jānituye</span>ti jānituṃ.</p>
<p class="bodytext">Atha naṃ saddahāpetuṃ puna sapathaṃ karonto mahāsatto gāthamāha –</p>
<p class="hangnum"><a name="para259"></a><span class="paranum">259</span>.</p>
<p class="gatha1"> ‘‘So paccataṃ niraye ghorarūpe, mā kāyikaṃ sātamalattha kiñci;</p>
<p class="gathalast">Peḷāya baddho maraṇaṃ upetu, yo tādisaṃ kammakataṃ na jāne’’ti.</p>
<p class="bodytext">Tattha <span class="bld">paccata</span>nti paccatu. <span class="bld">Kammakata</span>nti katakammaṃ evaṃ guṇakārakaṃ tumhādisaṃ yo na jānāti, so evarūpo hotūti vadati.</p>
<p class="bodytext">Athassa rājā saddahitvā thutiṃ karonto gāthamāha –</p>
<p class="hangnum"><a name="para260"></a><span class="paranum">260</span>.</p>
<p class="gatha1"> ‘‘Saccappaṭiññā <a name="V4.0419"></a> tava mesa hotu, akkodhano hohi anupanāhī;</p>
<p class="gathalast">Sabbañca te nāgakulaṃ supaṇṇā, aggiṃva gimhesu vivajjayantū’’ti.</p>
<p class="bodytext">Tattha <span class="bld">tava mesa hotū</span>ti tava esā paṭiññā saccā hotu. <span class="bld">Aggiṃva gimhesu vivajjayantū</span>ti yathā manussā gimhakāle santāpaṃ anicchantā jalamānaṃ aggiṃ vivajjenti, evaṃ vivajjentu dūratova pariharantu.</p>
<p class="bodytext">Mahāsattopi rañño thutiṃ karonto itaraṃ gāthamāha –</p>
<p class="hangnum"><a name="para261"></a><span class="paranum">261</span>.</p>
<p class="gatha1"> ‘‘Anukampasī nāgakulaṃ janinda, mātā yathā suppiyaṃ ekaputtaṃ;</p>
<p class="gathalast">Ahañca te nāgakulena saddhiṃ, kāhāmi veyyāvaṭikaṃ uḷāra’’nti.</p>
<p class="bodytext">Taṃ <a name="P4.0464"></a><a name="M4.0467"></a> sutvā rājā nāgabhavanaṃ gantukāmo senaṃ gamanasajjaṃ kātuṃ āṇāpento gāthamāha –</p>
<p class="hangnum"><a name="para262"></a><span class="paranum">262</span>.</p>
<p class="gatha1"> ‘‘Yojentu ve rājarathe sucitte, kambojake assatare sudante;</p>
<p class="gathalast">Nāge ca yojentu suvaṇṇakappane, dakkhemu nāgassa nivesanānī’’ti.</p>
<p class="bodytext">Tattha <span class="bld">kambojake assatare sudante</span>ti susikkhite kambojaraṭṭhasambhave assatare yojentu.</p>
<p class="bodytext">Itarā abhisambuddhagāthā –</p>
<p class="hangnum"><a name="para263"></a><span class="paranum">263</span>.</p>
<p class="gatha1"> ‘‘Bherī mudiṅgā paṇavā ca saṅkhā, avajjayiṃsu uggasenassa rañño;</p>
<p class="gathalast">Pāyāsi rājā bahu sobhamāno, purakkhato nārigaṇassa majjhe’’ti.</p>
<p class="bodytext">Tattha <span class="bld">bahu sobhamāno</span>ti bhikkhave, bārāṇasirājā soḷasahi nārīsahassehi purakkhato parivārito tassa nārīgaṇassa majjhe bārāṇasito nāgabhavanaṃ gacchanto ativiya sobhamāno pāyāsi.</p>
<p class="bodytext">Tassa nagarā nikkhantakāleyeva mahāsatto attano ānubhāvena nāgabhavanaṃ sabbaratanamayaṃ pākārañca dvāraṭṭālake ca dissamānarūpe katvā nāgabhavanagāmiṃ maggaṃ alaṅkatapaṭiyattaṃ māpesi<a name="V4.0420"></a>. Rājā sapariso tena maggena nāgabhavanaṃ pavisitvā ramaṇīyaṃ bhūmibhāgañca pāsāde ca addasa. Tamatthaṃ pakāsento satthā āha –</p>
<p class="hangnum"><a name="para264"></a><span class="paranum">264</span>.</p>
<p class="gatha1"> ‘‘Suvaṇṇacitakaṃ bhūmiṃ, addakkhi kāsivaḍḍhano;</p>
<p class="gathalast">Sovaṇṇamayapāsāde, veḷuriyaphalakatthate.</p>
<p class="hangnum"><a name="para265"></a><span class="paranum">265</span>.</p>
<p class="gatha1"> ‘‘Sa rājā pāvisi byamhaṃ, campeyyassa nivesanaṃ;</p>
<p class="gathalast">Ādiccavaṇṇasannibhaṃ, kaṃsavijjupabhassaraṃ.</p>
<p class="hangnum"><a name="para266"></a><span class="paranum">266</span>.</p>
<p class="gatha1"> ‘‘Nānārukkhehi <a name="M4.0468"></a> sañchannaṃ, nānāgandhasamīritaṃ;</p>
<p class="gathalast">So pāvekkhi kāsirājā, campeyyassa nivesanaṃ.</p>
<p class="hangnum"><a name="para267"></a><span class="paranum">267</span>.</p>
<p class="gatha1"> ‘‘Paviṭṭhasmiṃ kāsiraññe, campeyyassa nivesanaṃ;</p>
<p class="gathalast">Dibbā tūriyā pavajjiṃsu, nāgakaññā ca naccisuṃ.</p>
<p class="hangnum"><a name="para268"></a><span class="paranum">268</span>.</p>
<p class="gatha1"> ‘‘Taṃ <a name="P4.0465"></a> nāgakaññā caritaṃ gaṇena, anvāruhī kāsirājā pasanno;</p>
<p class="gathalast">Nisīdi sovaṇṇamayamhi pīṭhe, sāpassaye candanasāralitte’’ti.</p>
<p class="bodytext">Tattha <span class="bld">suvaṇṇacitaka</span>nti suvaṇṇavālukāya santhataṃ. <span class="bld">Byamha</span>nti alaṅkatanāgabhavanaṃ. <span class="bld">Campeyyassā</span>ti nāgabhavanaṃ pavisitvā campeyyanāgarājassa nivesanaṃ pāvisi. <span class="bld">Kaṃsavijjupabhassara</span>nti meghamukhe sañcaraṇasuvaṇṇavijju viya obhāsamānaṃ. <span class="bld">Nānāgandhasamīrita</span>nti nānāvidhehi dibbagandhehi anusañcaritaṃ. <span class="bld">Caritaṃ gaṇenā</span>ti taṃ nivesanaṃ nāgakaññāgaṇena caritaṃ anusañcaritaṃ. <span class="bld">Candanasāralitte</span>ti dibbasāracandanena anulitte.</p>
<p class="bodytext">Tattha nisinnamattassevassa nānaggarasaṃ dibbabhojanaṃ upanāmesuṃ, tathā soḷasannaṃ itthisahassānaṃ sesarājaparisāya ca. So sattāhamattaṃ sapariso dibbannapānādīni paribhuñjitvā dibbehi kāmaguṇehi abhiramitvā sukhasayane nisinno mahāsattassa yasaṃ vaṇṇetvā ‘‘nāgarāja, tvaṃ evarūpaṃ sampattiṃ pahāya manussaloke vammikamatthake nipajjitvā kasmā uposathavāsaṃ vasī’’ti pucchi. Sopissa kathesi. Tamatthaṃ pakāsento satthā āha –</p>
<p class="hangnum"><a name="para269"></a><span class="paranum">269</span>.</p>
<p class="gatha1"> ‘‘So <a name="V4.0421"></a> tattha bhutvā ca atho ramitvā, campeyyakaṃ kāsirājā avoca;</p>
<p class="gatha2">Vimānaseṭṭhāni imāni tuyhaṃ, ādiccavaṇṇāni pabhassarāni;</p>
<p class="gathalast">Netādisaṃ atthi manussaloke, kiṃ patthayaṃ nāga tapo karosi.</p>
<p class="hangnum"><a name="para270"></a><span class="paranum">270</span>.</p>
<p class="gatha1"> ‘‘Tā <a name="M4.0469"></a> kambukāyūradharā suvatthā, vaṭṭaṅgulī tambatalūpapannā;</p>
<p class="gatha2">Paggayha pāyenti anomavaṇṇā, netādisaṃ atthi manussaloke;</p>
<p class="gathalast">Kiṃ patthayaṃ nāga tapo karosi.</p>
<p class="hangnum"><a name="para271"></a><span class="paranum">271</span>.</p>
<p class="gatha1"> ‘‘Najjo <a name="P4.0466"></a> ca temā puthulomamacchā, āṭāsakuntābhirudā sutitthā;</p>
<p class="gathalast">Netādisaṃ atthi manussaloke, kiṃ patthayaṃ nāga tapo karosi.</p>
<p class="hangnum"><a name="para272"></a><span class="paranum">272</span>.</p>
<p class="gatha1"> ‘‘Koñcā mayūrā diviyā ca haṃsā, vaggussarā kokilā sampatanti;</p>
<p class="gathalast">Netādisaṃ atthi manussaloke, kiṃ patthayaṃ nāga tapo karosi.</p>
<p class="hangnum"><a name="para273"></a><span class="paranum">273</span>.</p>
<p class="gatha1"> ‘‘Ambā ca sālā tilakā ca jambuyo, uddālakā pāṭaliyo ca phullā;</p>
<p class="gathalast">Netādisaṃ atthi manussaloke, kiṃ patthayaṃ nāga tapo karosi.</p>
<p class="hangnum"><a name="para274"></a><span class="paranum">274</span>.</p>
<p class="gatha1"> ‘‘Imā ca te pokkharañño samantato, dibbā ca gandhā satataṃ pavāyanti;</p>
<p class="gathalast">Netādisaṃ atthi manussaloke, kiṃ patthayaṃ nāga tapo karosi.</p>
<p class="hangnum"><a name="para275"></a><span class="paranum">275</span>.</p>
<p class="gatha1"> ‘‘Na puttahetu na dhanassa hetu, na āyuno cāpi janinda hetu;</p>
<p class="gathalast">Manussayoniṃ abhipatthayāno, tasmā parakkamma tapo karomī’’ti.</p>
<p class="bodytext">Tattha <span class="bld">tā</span>ti soḷasasahassanāgakaññāyo sandhāyāha. <span class="bld">Kambukāyūradharā</span>ti suvaṇṇābharaṇadharā. <span class="bld">Vaṭṭaṅgulī</span>ti pavāḷaṅkurasadisavaṭṭaṅgulī. <span class="bld">Tambatalūpapannā</span>ti abhirattehi hatthapādatalehi samannāgatā. <span class="bld">Pāyentī</span>ti <a name="M4.0470"></a> dibbapānaṃ ukkhipitvā taṃ pāyenti. <span class="bld">Puthulomamacchā</span>ti puthulapattehi nānāmacchehi samannāgatā. <span class="bld">Āṭāsakuntābhirudā</span>ti āṭāsaṅkhātehi sakuṇehi abhirudā. <span class="bld">Sutitthā</span>ti sundaratitthā. <span class="bld">Diviyā ca haṃsā</span>ti dibbahaṃsā ca. <span class="bld">Sampatantī</span>ti manuññaravaṃ ravantā rukkhato rukkhaṃ sampatanti. <span class="bld">Dibbā ca gandhā</span>ti tāsu pokkharaṇīsu satataṃ dibbagandhā vāyanti. <span class="bld">Abhipatthayāno</span>ti <a name="V4.0422"></a> patthayanto vicarāmi. <span class="bld">Tasmā</span>ti tena kāraṇena parakkamma vīriyaṃ paggahetvā tapo karomi, uposathaṃ upavasāmīti.</p>
<p class="bodytext">Evaṃ vutte rājā āha –</p>
<p class="hangnum"><a name="para276"></a><span class="paranum">276</span>.</p>
<p class="gatha1"> ‘‘Tvaṃ lohitakkho vihatantaraṃso, alaṅkato kappitakesamassu;</p>
<p class="gathalast">Surosito lohitacandanena, gandhabbarājāva disā pabhāsasi.</p>
<p class="hangnum"><a name="para277"></a><span class="paranum">277</span>.</p>
<p class="gatha1"> ‘‘Deviddhipattosi mahānubhāvo, sabbehi kāmehi samaṅgibhūto;</p>
<p class="gathalast">Pucchāmi taṃ nāgarājetamatthaṃ, seyyo ito kena manussaloko’’ti.</p>
<p class="bodytext">Tattha <a name="P4.0467"></a> <span class="bld">surosito</span>ti suvilitto.</p>
<p class="bodytext">Athassa ācikkhanto nāgarājā āha –</p>
<p class="hangnum"><a name="para278"></a><span class="paranum">278</span>.</p>
<p class="gatha1"> ‘‘Janinda nāññatra manussalokā, suddhīva saṃvijjati saṃyamo vā;</p>
<p class="gathalast">Ahañca laddhāna manussayoniṃ, kāhāmi jātimaraṇassa anta’’nti.</p>
<p class="bodytext">Tattha <span class="bld">suddhī vā</span>ti mahārāja, aññatra manussalokā amatamahānibbānasaṅkhātā suddhi vā sīlasaṃyamo vā natthi. <span class="bld">Anta</span>nti manussayoniṃ laddhā jātimaraṇassa antaṃ karissāmīti tapo karomīti.</p>
<p class="bodytext">Taṃ sutvā rājā āha –</p>
<p class="hangnum"><a name="para279"></a><span class="paranum">279</span>.</p>
<p class="gatha1"> ‘‘Addhā <a name="M4.0471"></a> have sevitabbā sapaññā, bahussutā ye bahuṭhānacintino;</p>
<p class="gathalast">Nāriyo ca disvāna tuvañca nāga, kāhāmi puññāni anappakānī’’ti.</p>
<p class="bodytext">Tattha <span class="bld">nāriyo cā</span>ti imā tava nāgakaññāyo ca tuvañca disvā bahūni puññāni karissāmīti vadati.</p>
<p class="bodytext">Atha <a name="V4.0423"></a> naṃ nāgarājā āha –</p>
<p class="hangnum"><a name="para280"></a><span class="paranum">280</span>.</p>
<p class="gatha1"> ‘‘Addhā have sevitabbā sapaññā, bahussutā ye bahuṭhānacintino;</p>
<p class="gathalast">Nāriyo ca disvāna mamañca rāja, karohi puññāni anappakānī’’ti.</p>
<p class="bodytext">Tattha <span class="bld">karohī</span>ti kareyyāsi, mahārājāti.</p>
<p class="bodytext">Evaṃ vutte uggaseno gantukāmo hutvā ‘‘nāgarāja, ciraṃ vasimha, gamissāmā’’ti āpucchi. Atha naṃ mahāsatto ‘‘tena hi mahārāja, yāvadicchakaṃ dhanaṃ gaṇhāhī’’ti dhanaṃ dassento āha –</p>
<p class="hangnum"><a name="para281"></a><span class="paranum">281</span>.</p>
<p class="gatha1"> ‘‘Idañca me jātarūpaṃ pahūtaṃ, rāsī suvaṇṇassa ca tālamattā;</p>
<p class="gathalast">Ito haritvāna suvaṇṇagharāni, karassu rūpiyapākāraṃ karontu.</p>
<p class="hangnum"><a name="para282"></a><span class="paranum">282</span>.</p>
<p class="gatha1"> ‘‘Muttā <a name="P4.0468"></a> ca vāhasahassāni pañca, veḷuriyamissāni ito haritvā;</p>
<p class="gathalast">Antepure bhūmiyaṃ santharantu, nikkaddamā hehiti nīrajā ca.</p>
<p class="hangnum"><a name="para283"></a><span class="paranum">283</span>.</p>
<p class="gatha1"> ‘‘Etādisaṃ āvasa rājaseṭṭha, vimānaseṭṭhaṃ bahu sobhamānaṃ;</p>
<p class="gathalast">Bārāṇasiṃ nagaraṃ iddhaṃ phītaṃ, rajjañca kārehi anomapaññā’’ti.</p>
<p class="bodytext">Tattha <a name="M4.0472"></a> <span class="bld">rāsī</span>ti tesu tesu ṭhānesu tālapamāṇā rāsiyo. <span class="bld">Suvaṇṇagharānī</span>ti suvaṇṇagehāni. <span class="bld">Nikkaddamā</span>ti evaṃ te antepure bhūmi nikkaddamā ca nirajā ca bhavissati. <span class="bld">Etādisa</span>nti evarūpaṃ suvaṇṇamayaṃ rajatapākāraṃ muttāveḷuriyasanthatabhūmibhāgaṃ. <span class="bld">Phīta</span>nti phītaṃ bārāṇasinagarañca āvasa. <span class="bld">Anomapaññā</span>ti alāmakapaññā.</p>
<p class="bodytext">Rājā tassa kathaṃ sutvā adhivāsesi. Atha mahāsatto nāgabhavane bheriṃ carāpesi ‘‘sabbā rājaparisā yāvadicchakaṃ hiraññasuvaṇṇādikaṃ dhanaṃ gaṇhantū’’ti. Rañño ca anekehi sakaṭasatehi dhanaṃ pesesi. Rājā mahantena yasena nāgabhavanā nikkhamitvā bārāṇasimeva gato. Tato paṭṭhāya kira jambudīpatalaṃ sahiraññaṃ jātaṃ.</p>
<p class="bodytext">Satthā <a name="V4.0424"></a> imaṃ dhammadesanaṃ āharitvā ‘‘evaṃ porāṇakapaṇḍitā nāgasampattiṃ pahāya uposathavāsaṃ vasiṃsū’’ti vatvā jātakaṃ samodhānesi – ‘‘tadā ahituṇḍiko devadatto ahosi, sumanā rāhulamātā, uggaseno sāriputto, campeyyanāgarājā pana ahameva ahosi’’nti.</p>
<p class="centered">Campeyyajātakavaṇṇanā dasamā.</p>
<p class="hangnum"> </p>
<p class="bodytext"> [507] 11. Mahāpalobhanajātakavaṇṇanā</p>
<p class="bodytext"><span class="bld">Brahmalokā cavitvānā</span>ti idaṃ satthā jetavane viharanto visuddhasaṃkilesaṃ ārabbha kathesi. Vatthu heṭṭhā vitthāritameva. Idha pana satthā ‘‘bhikkhu mātugāmo nāmesa visuddhasattepi saṃkiliṭṭhe karotī’’ti vatvā atītaṃ āhari.</p>
<p class="bodytext">Atīte <a name="P4.0469"></a> bārāṇasiyanti <span class="bld">cūḷapalobhane</span> (jā. 1.3.37 ādayo) vuttanayeneva atītavatthu vitthāritabbaṃ. Tadā pana mahāsatto brahmalokā cavitvā kāsirañño putto hutvā nibbatti, anitthigandhakumāro nāma ahosi. Itthīnaṃ hatthe na saṇṭhāti, purisavesena naṃ thaññaṃ pāyenti, jhānāgāre vasati, itthiyo na passati. Tamatthaṃ pakāsento satthā catasso gāthā abhāsi –</p>
<p class="hangnum"><a name="para284"></a><span class="paranum">284</span>.</p>
<p class="gatha1"> ‘‘Brahmalokā <a name="M4.0473"></a> cavitvāna, devaputto mahiddhiko;</p>
<p class="gathalast">Rañño putto udapādi, sabbakāmasamiddhisu.</p>
<p class="hangnum"><a name="para285"></a><span class="paranum">285</span>.</p>
<p class="gatha1"> ‘‘Kāmā vā kāmasaññā vā, brahmaloke na vijjati;</p>
<p class="gathalast">Svāssu tāyeva saññāya, kāmehi vijigucchatha.</p>
<p class="hangnum"><a name="para286"></a><span class="paranum">286</span>.</p>
<p class="gatha1"> ‘‘Tassa cantepure āsi, jhānāgāraṃ sumāpitaṃ;</p>
<p class="gathalast">So tattha paṭisallīno, eko rahasi jhāyatha.</p>
<p class="hangnum"><a name="para287"></a><span class="paranum">287</span>.</p>
<p class="gatha1"> ‘‘Sa rājā paridevesi, puttasokena aṭṭito;</p>
<p class="gathalast">Ekaputto cayaṃ mayhaṃ, na ca kāmāni bhuñjatī’’ti.</p>
<p class="bodytext">Tattha <a name="V4.0425"></a> <span class="bld">sabbakāmasamiddhisū</span>ti sabbakāmānaṃ samiddhīsu sampattīsu ṭhitassa rañño putto hutvā eko devaputto nibbatti. <span class="bld">Svāssū</span>ti so kumāro. <span class="bld">Tāyevā</span>ti tāya brahmaloke nibbattitāya jhānasaññāya eva. <span class="bld">Sumāpita</span>nti pitarā suṭṭhu manāpaṃ katvā māpitaṃ. <span class="bld">Rahasi jhāyathā</span>ti mātugāmaṃ apassanto vasi. <span class="bld">Paridevesī</span>ti vilapi.</p>
<p class="bodytext">Pañcamā rañño paridevanagāthā –</p>
<p class="hangnum"><a name="para288"></a><span class="paranum">288</span>.</p>
<p class="gatha1"> ‘‘Ko nu khvettha upāyo so, ko vā jānāti kiñcanaṃ;</p>
<p class="gathalast">Yo me puttaṃ palobheyya, yathā kāmāni patthaye’’ti.</p>
<p class="bodytext">Tattha <span class="bld">ko nu khvettha upāyo</span>ti ko nu kho ettha etassa kāmānaṃ bhuñjanaupāyo. ‘‘Ko nu kho idhupāyo so’’tipi pāṭho, aṭṭhakathāyaṃ pana ‘‘ko nu kho etaṃ upavasitvā upalāpanakāraṇaṃ jānātī’’ti vuttaṃ. <span class="bld">Ko vā jānāti kiñcana</span>nti ko vā etassa palibodhakāraṇaṃ jānātīti attho.</p>
<p class="bodytext">Tato paraṃ diyaḍḍhagāthā abhisambuddhagāthā –</p>
<p class="hangnum"><a name="para289"></a><span class="paranum">289</span>.</p>
<p class="gatha1"> ‘‘Ahu kumārī tattheva, vaṇṇarūpasamāhitā;</p>
<p class="gathalast">Kusalā naccagītassa, vādite ca padakkhiṇā.</p>
<p class="hangnum"><a name="para290"></a><span class="paranum">290</span>.</p>
<p class="gatha1"> ‘‘Sā <a name="M4.0474"></a> tattha upasaṅkamma, rājānaṃ etadabravī’’ti;</p>
<p class="bodytext">Tattha <a name="P4.0470"></a> <span class="bld">ahū</span>ti bhikkhave, tattheva antepure cūḷanāṭakānaṃ antare ekā taruṇakumārikā ahosi. <span class="bld">Padakkhiṇā</span>ti susikkhitā.</p>
<p class="gathalast">‘‘Ahaṃ kho naṃ palobheyyaṃ, sace bhattā bhavissatī’’ti. –</p>
<p class="bodytext">Upaḍḍhagāthā kumārikāya vuttā.</p>
<p class="bodytext">Tattha <span class="bld">sace bhattā</span>ti sace esa mayhaṃ pati bhavissatīti.</p>
<p class="hangnum"><a name="para291"></a><span class="paranum">291</span>.</p>
<p class="gatha1"> ‘‘Taṃ <a name="V4.0426"></a> tathāvādiniṃ rājā, kumāriṃ etadabravi;</p>
<p class="gathalast">Tvaññeva naṃ palobhehi, tava bhattā bhavissatīti.</p>
<p class="bodytext">Tattha <span class="bld">tava bhattā</span>ti tavesa pati bhavissati, tvaññeva tassa aggamahesī bhavissasi, gaccha naṃ palobhehi, kāmarasaṃ jānāpehīti.</p>
<p class="bodytext">Evaṃ vatvā rājā ‘‘imissā kira okāsaṃ karontū’’ti kumārassa upaṭṭhākānaṃ pesesi. Sā paccūsakāle vīṇaṃ ādāya gantvā kumārassa sayanagabbhassa bahi avidūre ṭhatvā agganakhehi vīṇaṃ vādentī madhurasarena gāyitvā taṃ palobhesi. Tamatthaṃ pakāsento satthā āha –</p>
<p class="hangnum"><a name="para292"></a><span class="paranum">292</span>.</p>
<p class="gatha1"> ‘‘Sā ca antepuraṃ gantvā, bahuṃ kāmupasaṃhitaṃ;</p>
<p class="gathalast">Hadayaṅgamā pemanīyā, citrā gāthā abhāsatha.</p>
<p class="hangnum"><a name="para293"></a><span class="paranum">293</span>.</p>
<p class="gatha1"> ‘‘Tassā ca gāyamānāya, saddaṃ sutvāna nāriyā;</p>
<p class="gathalast">Kāmacchandassa uppajji, janaṃ so paripucchatha.</p>
<p class="hangnum"><a name="para294"></a><span class="paranum">294</span>.</p>
<p class="gatha1"> ‘‘Kasseso saddo ko vā so, bhaṇati uccāvacaṃ bahuṃ;</p>
<p class="gathalast">Hadayaṅgamaṃ pemanīyaṃ, aho kaṇṇasukhaṃ mama.</p>
<p class="hangnum"><a name="para295"></a><span class="paranum">295</span>.</p>
<p class="gatha1"> ‘‘Esā kho pamadā deva, khiḍḍā esā anappikā;</p>
<p class="gathalast">Sace tvaṃ kāme bhuñjeyya, bhiyyo bhiyyo chādeyyu taṃ.</p>
<p class="hangnum"><a name="para296"></a><span class="paranum">296</span>.</p>
<p class="gatha1"> ‘‘Iṅgha āgacchatorena, avidūramhi gāyatu;</p>
<p class="gathalast">Assamassa samīpamhi, santike mayha gāyatu.</p>
<p class="hangnum"><a name="para297"></a><span class="paranum">297</span>.</p>
<p class="gatha1"> ‘‘Tirokuṭṭamhi gāyitvā, jhānāgāramhi pāvisi;</p>
<p class="gathalast">Bandhi naṃ anupubbena, āraññamiva kuñjaraṃ.</p>
<p class="hangnum"><a name="para298"></a><span class="paranum">298</span>.</p>
<p class="gatha1"> ‘‘Tassa <a name="V4.0427"></a><a name="M4.0475"></a> kāmarasaṃ ñatvā, issādhammo ajāyatha;</p>
<p class="gathalast">‘Ahameva kāme bhuñjeyyaṃ, mā añño puriso ahu’.</p>
<p class="hangnum"><a name="para299"></a><span class="paranum">299</span>.</p>
<p class="gatha1"> ‘‘Tato asiṃ gahetvāna, purise hantuṃ upakkami;</p>
<p class="gathalast">Ahameveko bhuñjissaṃ, mā añño puriso siyā.</p>
<p class="hangnum"><a name="para300"></a><span class="paranum">300</span>.</p>
<p class="gatha1"> ‘‘Tato <a name="P4.0471"></a> jānapadā sabbe, vikkandiṃsu samāgatā;</p>
<p class="gathalast">Putto tyāyaṃ mahārāja, janaṃ heṭhetyadūsakaṃ.</p>
<p class="hangnum"><a name="para301"></a><span class="paranum">301</span>.</p>
<p class="gatha1"> ‘‘Tañca rājā vivāhesi, samhā raṭṭhā ca khattiyo;</p>
<p class="gathalast">Yāvatā vijitaṃ mayhaṃ, na te vatthabba tāvade.</p>
<p class="hangnum"><a name="para302"></a><span class="paranum">302</span>.</p>
<p class="gatha1"> ‘‘Tato so bhariyamādāya, samuddaṃ upasaṅkami;</p>
<p class="gathalast">Paṇṇasālaṃ karitvāna, vanamuñchāya pāvisi.</p>
<p class="hangnum"><a name="para303"></a><span class="paranum">303</span>.</p>
<p class="gatha1"> ‘‘Athettha isi māgacchi, samuddaṃ uparūpari;</p>
<p class="gathalast">So tassa gehaṃ pāvekkhi, bhattakāle upaṭṭhite.</p>
<p class="hangnum"><a name="para304"></a><span class="paranum">304</span>.</p>
<p class="gatha1"> ‘‘Tañca bhariyā palobhesi, passa yāva sudāruṇaṃ;</p>
<p class="gathalast">Cuto so brahmacariyamhā, iddhiyā parihāyatha.</p>
<p class="hangnum"><a name="para305"></a><span class="paranum">305</span>.</p>
<p class="gatha1"> ‘‘Rājaputto ca uñchāto, vanamūlaphalaṃ bahuṃ;</p>
<p class="gathalast">Sāyaṃ kājena ādāya, assamaṃ upasaṅkami.</p>
<p class="hangnum"><a name="para306"></a><span class="paranum">306</span>.</p>
<p class="gatha1"> ‘‘Isī ca khattiyaṃ disvā, samuddaṃ upasaṅkami;</p>
<p class="gathalast">‘Vehāyasaṃ gamissa’nti, sīdate so mahaṇṇave.</p>
<p class="hangnum"><a name="para307"></a><span class="paranum">307</span>.</p>
<p class="gatha1"> ‘‘Khattiyo ca isiṃ disvā, sīdamānaṃ mahaṇṇave;</p>
<p class="gathalast">Tasseva anukampāya, imā gāthā abhāsatha.</p>
<p class="hangnum"><a name="para308"></a><span class="paranum">308</span>.</p>
<p class="gatha1"> ‘‘Abhijjamāne <a name="V4.0428"></a> vārismiṃ, sayaṃ āgamma iddhiyā;</p>
<p class="gathalast">Missībhāvitthiyā gantvā, saṃsīdasi mahaṇṇave.</p>
<p class="hangnum"><a name="para309"></a><span class="paranum">309</span>.</p>
<p class="gatha1"> ‘‘Āvaṭṭanī mahāmāyā, brahmacariyavikopanā;</p>
<p class="gathalast">Sīdanti naṃ viditvāna, ārakā parivajjaye.</p>
<p class="hangnum"><a name="para310"></a><span class="paranum">310</span>.</p>
<p class="gatha1"> ‘‘Analā mudusambhāsā, duppūrā tā nadīsamā;</p>
<p class="gathalast">Sīdanti naṃ viditvāna, ārakā parivajjaye.</p>
<p class="hangnum"><a name="para311"></a><span class="paranum">311</span>.</p>
<p class="gatha1"> ‘‘Yaṃ <a name="M4.0476"></a> etā upasevanti, chandasā vā dhanena vā;</p>
<p class="gathalast">Jātavedova saṃ ṭhānaṃ, khippaṃ anudahanti taṃ.</p>
<p class="hangnum"><a name="para312"></a><span class="paranum">312</span>.</p>
<p class="gatha1"> ‘‘Khattiyassa vaco sutvā, isissa nibbidā ahu;</p>
<p class="gathalast">Laddhā porāṇakaṃ maggaṃ, gacchate so vihāyasaṃ.</p>
<p class="hangnum"><a name="para313"></a><span class="paranum">313</span>.</p>
<p class="gatha1"> ‘‘Khattiyo ca isiṃ disvā, gacchamānaṃ vihāyasaṃ;</p>
<p class="gathalast">Saṃvegaṃ alabhī dhīro, pabbajjaṃ samarocayi.</p>
<p class="hangnum"><a name="para314"></a><span class="paranum">314</span>.</p>
<p class="gatha1"> ‘‘Tato so pabbajitvāna, kāmarāgaṃ virājayi;</p>
<p class="gathalast">Kāmarāgaṃ virājetvā, brāhmalokūpago ahū’’ti.</p>
<p class="bodytext">Tattha <a name="P4.0472"></a> <span class="bld">antepura</span>nti kumārassa vasanaṭṭhānaṃ. <span class="bld">Bahu</span>nti bahuṃ nānappakāraṃ. <span class="bld">Kāmupasaṃhita</span>nti kāmanissitaṃ gītaṃ pavattayamānā. <span class="bld">Kāmacchandassā</span>ti assa anitthigandhakumārassa kāmacchando uppajji. <span class="bld">Jana</span>nti attano santikāvacaraṃ paricārikajanaṃ. <span class="bld">Uccāvaca</span>nti uggatañca anuggatañca. <span class="bld">Bhuñjeyyā</span>ti sace bhuñjeyyāsi. <span class="bld">Chādeyyu ta</span>nti ete kāmā nāma tava rucceyyuṃ. So ‘‘pamadā’’ti vacanaṃ sutvā tuṇhī ahosi. Itarā punadivasepi gāyi. Evaṃ kumāro paṭibaddhacitto hutvā tassā āgamanaṃ rocento paricārike āmantetvā <span class="bld">‘‘iṅghā’’</span>ti gāthamāha.</p>
<p class="bodytext"><span class="bld">Tirokuṭṭamhī</span>ti sayanagabbhakuṭṭassa bahi. <span class="bld">Mā añño</span>ti añño kāme paribhuñjanto puriso nāma mā siyā. <span class="bld">Hantuṃ upakkamī</span>ti antaravīthiṃ otaritvā māretuṃ ārabhi. <span class="bld">Vikandiṃsū</span>ti <a name="V4.0429"></a> kumārena katipayesu purisesu pahatesu purisā palāyitvā gehāni pavisiṃsu. So purise alabhanto thokaṃ vissami. Tasmiṃ khaṇe rājaṅgaṇe sannipatitvā upakkosiṃsu. <span class="bld">Janaṃ heṭhetyadūsaka</span>nti niraparādhaṃ janaṃ heṭheti, taṃ gaṇhāpethāti vadiṃsu. Rājā upāyena kumāraṃ gaṇhāpetvā ‘‘imassa kiṃ kattabba’’nti pucchi. ‘‘Deva, aññaṃ natthi, imaṃ pana kumāraṃ tāya kumārikāya saddhiṃ raṭṭhā pabbājetuṃ vaṭṭatī’’ti vutte tathā akāsi. Tamatthaṃ pakāsento satthā <span class="bld">‘‘tañcā’’</span>tiādimāha. Tattha <span class="bld">vivāhesī</span>ti pabbājesi. <span class="bld">Na te vatthabba tāvade</span>ti yattakaṃ mayhaṃ vijitaṃ, tattake tayā na vatthabbaṃ. <span class="bld">Uñchāyā</span>ti phalāphalatthāya.</p>
<p class="bodytext">Tasmiṃ <a name="M4.0477"></a> pana vanaṃ paviṭṭhe itarā yaṃ tattha pacitabbayuttakaṃ atthi, taṃ pacitvā tassāgamanaṃ olokentī paṇṇasāladvāre nisīdati. Evaṃ kāle gacchante ekadivasaṃ antaradīpakavāsī eko iddhimantatāpaso assamapadato nikkhamitvā maṇiphalakaṃ viya udakaṃ maddamānova ākāse uppatitvā bhikkhācāraṃ gacchanto paṇṇasālāya uparibhāgaṃ patvā dhūmaṃ disvā ‘‘imasmiṃ ṭhāne manussā vasanti maññe’’ti paṇṇasāladvāre otari. Sā taṃ disvā nisīdāpetvā paṭibaddhacittā hutvā itthikuttaṃ dassetvā tena saddhiṃ anācāraṃ acari. Tamatthaṃ pakāsento satthā <span class="bld">‘‘athetthā’’</span>tiādimāha. Tattha <span class="bld">isi māgacchī</span>ti isi āgacchi. <span class="bld">Samuddaṃ uparūparī</span>ti samuddassa matthakamatthakena. <span class="bld">Passa yāva sudāruṇa</span>nti passatha, bhikkhave, tāya kumārikāya yāva sudāruṇaṃ kammaṃ katanti attho.</p>
<p class="bodytext"><span class="bld">Sāya</span>nti sāyanhasamaye. <span class="bld">Disvā</span>ti taṃ vijahituṃ asakkonto sakaladivasaṃ tattheva hutvā sāyanhasamaye rājaputtaṃ āgataṃ disvā palāyituṃ ‘‘vehāyasaṃ gamissa’’nti uppatanākāraṃ karonto patitvā mahaṇṇave sīdati. <span class="bld">Isiṃ disvā</span>ti anubandhamāno gantvā passitvā. <span class="bld">Anukampāyā</span>ti sacāyaṃ bhūmiyā āgato abhavissa, palāyitvā araññaṃ paviseyya, ākāsena āgato <a name="P4.0473"></a> bhavissati, tasmā samudde patitopi uppatanākārameva karotīti anukampaṃ uppādetvā tasseva anukampāya abhāsatha. Tāsaṃ pana gāthānaṃ attho tikanipāte vuttoyeva. <span class="bld">Nibbidā ahū</span>ti kāmesu nibbedo jāto. <span class="bld">Porāṇakaṃ magga</span>nti pubbe adhigataṃ jhānavisesaṃ. <span class="bld">Pabbajitvānā</span>ti taṃ itthiṃ manussāvāsaṃ netvā nivattitvā araññe isipabbajjaṃ pabbajitvā kāmarāgaṃ virājayi, virājetvā brahmalokūpago ahosīti.</p>
<p class="bodytext">Satthā imaṃ dhammadesanaṃ āharitvā ‘‘evaṃ, bhikkhave, mātugāmaṃ paṭicca visuddhasattāpi saṃkilissantī’’ti <a name="V4.0430"></a> vatvā saccāni pakāsetvā jātakaṃ samodhānesi, saccapariyosāne ukkaṇṭhitabhikkhu arahattaṃ patto. Tadā anitthigandhakumāro ahameva ahosinti.</p>
<p class="centered">Mahāpalobhanajātakavaṇṇanā ekādasamā.</p>
<p class="hangnum"> </p>
<p class="bodytext"> [508] 12. Pañcapaṇḍitajātakavaṇṇanā</p>
<p class="bodytext"><a name="para315-336"></a><span class="paranum">315-336</span>. Pañcapaṇḍitajātakaṃ <a name="M4.0478"></a> mahāumaṅge āvi bhavissati.</p>
<p class="centered">Pañcapaṇḍitajātakavaṇṇanā dvādasamā.</p>
<p class="hangnum"> </p>
<p class="bodytext"> [509] 13. Hatthipālajātakavaṇṇanā</p>
<p class="bodytext"><span class="bld">Cirassaṃ vata passāmā</span>ti idaṃ satthā jetavane viharanto mahābhinikkhamanaṃ ārabbha kathesi. Tadā hi satthā ‘‘na, bhikkhave, idāneva, pubbepi tathāgato mahābhinikkhamanaṃ nikkhantoyevā’’ti vatvā atītaṃ āhari.</p>
<p class="bodytext">Atīte bārāṇasiyaṃ esukārī nāma rājā ahosi. Tassa purohito daharakālato paṭṭhāya piyasahāyo. Te ubhopi aputtakā ahesuṃ. Te ekadivasaṃ sukhasayane nisinnā mantayiṃsu ‘‘amhākaṃ issariyaṃ mahantaṃ, putto vā dhītā vā natthi, kiṃ nu kho kattabba’’nti. Tato rājā purohitaṃ āha – ‘‘samma, sace tava gehe putto jāyissati, mama rajjassa sāmiko bhavissati, sace mama putto jāyissati, tava gehe bhogānaṃ sāmiko bhavissatī’’ti. Evaṃ ubhopi aññamaññaṃ saṅkariṃsu.</p>
<p class="bodytext">Athekadivasaṃ purohito bhogagāmaṃ gantvā āgamanakāle dakkhiṇadvārena nagaraṃ pavisanto bahinagare ekaṃ bahuputtikaṃ nāma <a name="P4.0474"></a> duggatitthiṃ passi. Tassā satta puttā sabbeva arogā, eko pacanabhājanakapallaṃ gaṇhi, eko sayanakaṭasārakaṃ, eko purato gacchati, eko pacchato, eko aṅguliṃ gaṇhi, eko aṅke nisinno, eko khandhe. Atha naṃ purohito pucchi ‘‘bhadde, imesaṃ dārakānaṃ pitā kuhi’’nti? ‘‘Sāmi, imesaṃ pitā nāma nibaddho natthī’’ti. ‘‘Evarūpe satta putte kinti katvā alatthā’’ti? Sā aññaṃ gahaṇaṃ apassantī nagaradvāre ṭhitaṃ <a name="V4.0431"></a> nigrodharukkhaṃ dassetvā ‘‘sāmi etasmiṃ nigrodhe adhivatthāya devatāya santike patthetvā labhiṃ, etāya me puttā dinnā’’ti āha. Purohito ‘‘tena hi gaccha tva’’nti rathā <a name="M4.0479"></a> oruyha nigrodhamūlaṃ gantvā sākhāya gahetvā cāletvā ‘‘ambho devate, tvaṃ rañño santikā kiṃ nāma na labhasi, rājā te anusaṃvaccharaṃ sahassaṃ vissajjetvā balikammaṃ karoti, tassa puttaṃ na desi, etāya duggatitthiyā tava ko upakāro kato, yenassā satta putte adāsi. Sace amhākaṃ rañño puttaṃ na desi, ito taṃ sattame divase samūlaṃ chindāpetvā khaṇḍākhaṇḍikaṃ kāressāmī’’ti rukkhadevataṃ tajjetvā pakkāmi. So etena niyāmeneva punadivasepīti paṭipāṭiyā cha divase kathesi. Chaṭṭhe pana divase sākhāya gahetvā ‘‘rukkhadevate ajjekarattimattakameva sesaṃ, sace me rañño puttaṃ na desi, sve taṃ niṭṭhāpessāmī’’ti āha.</p>
<p class="bodytext">Rukkhadevatā āvajjetvā taṃ kāraṇaṃ tathato ñatvā ‘‘ayaṃ brāhmaṇo puttaṃ alabhanto mama vimānaṃ nāsessati, kena nu kho upāyena tassa puttaṃ dātuṃ vaṭṭatī’’ti catunnaṃ mahārājānaṃ santikaṃ gantvā tamatthaṃ ārocesi. Te ‘‘mayaṃ tassa puttaṃ dātuṃ na sakkhissāmā’’ti vadiṃsu. Aṭṭhavīsatiyakkhasenāpatīnaṃ santikaṃ agamāsi, tepi tathevāhaṃsu. Sakkassa devarañño santikaṃ gantvā kathesi. Sopi ‘‘labhissati nu kho rājā anucchavike putte, udāhu no’’ti <a name="P4.0475"></a> upadhārento puññavante cattāro devaputte passi. Te kira purimabhave bārāṇasiyaṃ pesakārā hutvā tena kammena laddhakaṃ pañcakoṭṭhāsaṃ katvā cattāro koṭṭhāse paribhuñjiṃsu. pañcamaṃ gahetvā ekatova dānaṃ adaṃsu. Te tato cutā tāvatiṃsabhavane nibbattiṃsu, tato yāmabhavaneti evaṃ anulomapaṭilomaṃ chasu devalokesu sampattiṃ anubhavantā vicaranti. Tadā pana nesaṃ tāvatiṃsabhavanato cavitvā yāmabhavanaṃ gamanavāro hoti. Sakko tesaṃ santikaṃ gantvā pakkositvā ‘‘mārisā, tumhehi manussalokaṃ gantuṃ vaṭṭati, esukārīrañño aggamahesiyā kucchimhi nibbattathā’’ti āha. Te tassa vacanaṃ sutvā ‘‘sādhu deva, gamissāma, na panamhākaṃ rājakulenattho, purohitassa gehe nibbattitvā daharakāleyeva kāme pahāya pabbajissāmā’’ti vadiṃsu. Sakko ‘‘sādhū’’ti tesaṃ paṭiññaṃ gahetvā āgantvā rukkhadevatāya tamatthaṃ ārocesi. Sā tuṭṭhamānasā sakkaṃ vanditvā attano vimānameva gatā.</p>
<p class="bodytext">Purohitopi <a name="M4.0480"></a> punadivase balavapurise sannipātāpetvā vāsipharasuādīni gāhāpetvā rukkhamūlaṃ gantvā rukkhasākhāya gahetvā ‘‘ambho devate, ajja mayhaṃ taṃ yācantassa sattamo divaso, idāni te niṭṭhānakālo’’ti āha. Tato rukkhadevatā mahantenānubhāvena khandhavivarato nikkhamitvā madhurasarena taṃ āmantetvā ‘brāhmaṇa, tiṭṭhatu eko putto, cattāro te <a name="V4.0432"></a> putte dassāmī’’ti āha. ‘‘Mama puttenattho natthi, amhākaṃ rañño puttaṃ dehī’’ti. ‘‘Tuyhaṃyeva demī’’ti. ‘‘Tena hi mama dve, rañño dve dehī’’ti. ‘‘Rañño na demi, cattāropi tuyhameva dammi, tayā ca laddhamattāva bhavissanti, agāre pana aṭṭhatvā daharakāleyeva pabbajissantī’’ti. ‘‘Tvaṃ me kevalaṃ putte dehi, apabbajanakāraṇaṃ pana amhākaṃ bhāro’’ti. Sā tassa puttavaraṃ datvā attano bhavanaṃ pāvisi. Tato paṭṭhāya devatāya sakkāro mahā ahosi.</p>
<p class="bodytext">Jeṭṭhakadevaputto cavitvā purohitassa brāhmaṇiyā <a name="P4.0476"></a> kucchimhi nibbatti. Tassa nāmaggahaṇadivase ‘‘hatthipālo’’ti nāmaṃ katvā apabbajanatthāya hatthigopake paṭicchāpesuṃ. So tesaṃ santike vaḍḍhati. Tassa padasā gamanakāle dutiyo cavitvā assā kucchimhi nibbatti, tassapi jātakāle ‘‘assapālo’’ti nāmaṃ kariṃsu. So assagopakānaṃ santike vaḍḍhati. Tatiyassa jātakāle ‘‘gopālo’’ti nāmaṃ kariṃsu. So gopālehi saddhiṃ vaḍḍhati. Catutthassa jātakāle ‘‘ajapālo’’ti nāmaṃ kariṃsu. So ajapālehi saddhiṃ vaḍḍhati. Te vuḍḍhimanvāya sobhaggappattā ahesuṃ.</p>
<p class="bodytext">Atha nesaṃ pabbajitabhayena rañño vijitā pabbajite nīhariṃsu. Sakalakāsiraṭṭhe ekapabbajitopi nāhosi. Te kumārā atipharusā ahesuṃ, yāya disāya gacchanti, tāya āhariyamānaṃ paṇṇākāraṃ vilumpanti. Hatthipālassa soḷasavassakāle kāyasampattiṃ disvā rājā ca purohito ca ‘‘kumārā mahallakā jātā, chattussāpanasamayo, tesaṃ kiṃ nu kho kātabba’’nti mantetvā ‘‘ete abhisittakālato paṭṭhāya atissarā bhavissanti, tato tato pabbajitā āgamissanti, te disvā pabbajissanti, etesaṃ pabbajitakāle janapado ulloḷo bhavissati, vīmaṃsissāma tāva ne, pacchā abhisiñcissāmā’’ti cintetvā ubhopi isivesaṃ gahetvā bhikkhaṃ carantā hatthipālassa <a name="M4.0481"></a> kumārassa nivesanadvāraṃ agamaṃsu. Kumāro te disvāva tuṭṭho pasanno upasaṅkamitvā vanditvā tisso gāthā abhāsi –</p>
<p class="hangnum"><a name="para337"></a><span class="paranum">337</span>.</p>
<p class="gatha1"> ‘‘Cirassaṃ vata passāma, brāhmaṇaṃ devavaṇṇinaṃ;</p>
<p class="gathalast">Mahājaṭaṃ khāridharaṃ, paṅkadantaṃ rajassiraṃ.</p>
<p class="hangnum"><a name="para338"></a><span class="paranum">338</span>.</p>
<p class="gatha1"> ‘‘Cirassaṃ vata passāma, isiṃ dhammaguṇe rataṃ;</p>
<p class="gathalast">Kāsāyavatthavasanaṃ, vākacīraṃ paṭicchadaṃ.</p>
<p class="hangnum"><a name="para339"></a><span class="paranum">339</span>.</p>
<p class="gatha1"> ‘‘Āsanaṃ <a name="V4.0433"></a> udakaṃ pajjaṃ, paṭigaṇhātu no bhavaṃ;</p>
<p class="gathalast">Agghe bhavantaṃ pucchāma, agghaṃ kurutu no bhava’’nti.</p>
<p class="bodytext">Tattha <a name="P4.0477"></a> <span class="bld">brāhmaṇa</span>nti bāhitapāpabrāhmaṇaṃ. <span class="bld">Devavaṇṇina</span>nti seṭṭhavaṇṇinaṃ ghoratapaṃ paramatikkhindriyaṃ pabbajitabhāvaṃ upagatanti attho. <span class="bld">Khāridhara</span>nti khāribhāradharaṃ. <span class="bld">Isi</span>nti sīlakkhandhādayo pariyesitvā ṭhitaṃ. <span class="bld">Dhammaguṇe rata</span>nti sucaritakoṭṭhāse abhirataṃ. <span class="bld">‘‘Āsana’’</span>nti idaṃ tesaṃ nisīdanatthāya āsanaṃ paññapetvā gandhodakañca pādabbhañjanañca upanetvā āha. <span class="bld">Agghe</span>ti ime sabbepi āsanādayo agghe bhavantaṃ pucchāma. <span class="bld">Kurutu no</span>ti ime no agghe bhavaṃ paṭiggaṇhatūti.</p>
<p class="bodytext">Evaṃ so tesu ekekaṃ vārenāha. Atha naṃ purohito āha – ‘‘tāta hatthipāla tvaṃ amhe ‘ke ime’ti maññamāno evaṃ kathesī’’ti. ‘‘Hemavantakā isayo’’ti. ‘‘Na mayaṃ, tāta, isayo, esa rājā esukārī, ahaṃ te pitā parohito’’ti. ‘‘Atha kasmā isivesaṃ gaṇhitthā’’ti? ‘‘Tava vīmaṃsanatthāyā’’ti. ‘‘Mama kiṃ vīmaṃsathā’’ti? ‘‘Sace amhe disvā na pabbajissasi, atha taṃ rajje abhisiñcituṃ āgatāmhā’’ti. ‘‘Tāta na me rajjenattho, pabbajissāmahanti. Atha naṃ pitā ‘‘tāta hatthipāla, nāyaṃ kālo pabbajjāyā’’ti vatvā yathājjhāsayaṃ anusāsanto catutthagāthamāha –</p>
<p class="hangnum"><a name="para340"></a><span class="paranum">340</span>.</p>
<p class="gatha1"> ‘‘Adhicca <a name="M4.0482"></a> vede pariyesa vittaṃ, putte gehe tāta patiṭṭhapetvā;</p>
<p class="gathalast">Gandhe rase paccanubhuyya sabbaṃ, araññaṃ sādhu muni so pasattho’’ti.</p>
<p class="bodytext">Tattha <span class="bld">adhiccā</span>ti sajjhāyitvā. <span class="bld">Putte</span>ti chattaṃ ussāpetvā nāṭake vārena upaṭṭhāpetvā puttadhītāhi vaḍḍhitvā te putte gehe patiṭṭhāpetvāti attho. <span class="bld">Sabba</span>nti ete ca gandharase sesañca sabbaṃ vatthukāmaṃ anubhavitvā. <span class="bld">Araññaṃ sādhu muni so pasattho</span>ti pacchā mahallakakāle pabbajitassa araññaṃ sādhu laddhakaṃ hoti. Yo evarūpe kāle pabbajati, so muni buddhādīhi ariyehi pasatthoti vadati.</p>
<p class="bodytext">Tato hatthipālo gāthamāha –</p>
<p class="hangnum"><a name="para341"></a><span class="paranum">341</span>.</p>
<p class="gatha1"> ‘‘Vedā <a name="V4.0434"></a> na saccā na ca vittalābho, na puttalābhena jaraṃ vihanti;</p>
<p class="gathalast">Gandhe <a name="P4.0478"></a> rase muccanamāhu santo, sakammunā hoti phalūpapattī’’ti.</p>
<p class="bodytext">Tattha <span class="bld">na saccā</span>ti yaṃ saggañca maggañca vadanti, na taṃ sādhenti, tucchā nissārā nipphalā. <span class="bld">Na ca vittalābho</span>ti dhanalābhopi pañcasādhāraṇattā sabbo ekasabhāvo na hoti. <span class="bld">Jara</span>nti tāta, jaraṃ vā byādhimaraṇaṃ vā na koci puttalābhena paṭibāhituṃ samattho nāma atthi. Dukkhamūlā hete upadhayo. <span class="bld">Gandhe rase</span>ti gandhe ca rase ca sesesu ārammaṇesu ca muccanaṃ muttimeva buddhādayo paṇḍitā kathenti. <span class="bld">Sakammunā</span>ti attanā katakammeneva sattānaṃ phalūpapatti phalanipphatti hoti. Kammassakā hi, tāta, sattāti.</p>
<p class="bodytext">Kumārassa vacanaṃ sutvā rājā gāthamāha –</p>
<p class="hangnum"><a name="para342"></a><span class="paranum">342</span>.</p>
<p class="gatha1"> ‘‘Addhā hi saccaṃ vacanaṃ tavetaṃ, sakammunā hoti phalūpapatti;</p>
<p class="gathalast">Jiṇṇā ca mātāpitaro tavīme, passeyyuṃ taṃ vassasataṃ aroga’’nti.</p>
<p class="bodytext">Tattha <a name="M4.0483"></a> <span class="bld">vassasataṃ aroga</span>nti ete vassasataṃ arogaṃ taṃ passeyyuṃ, tvampi vassasataṃ jīvanto mātāpitaro posassūti vadati.</p>
<p class="bodytext">Taṃ sutvā kumāro ‘‘deva, tvaṃ kiṃ nāmetaṃ vadasī’’ti vatvā dve gāthā abhāsi –</p>
<p class="hangnum"><a name="para343"></a><span class="paranum">343</span>.</p>
<p class="gatha1"> ‘‘Yassassa sakkhī maraṇena rāja, jarāya mettī naravīraseṭṭha;</p>
<p class="gathalast">Yo cāpi jaññā na marissaṃ kadāci, passeyyuṃ taṃ vassasataṃ arogaṃ.</p>
<p class="hangnum"><a name="para344"></a><span class="paranum">344</span>.</p>
<p class="gatha1"> ‘‘Yathāpi nāvaṃ puriso dakamhi, ereti ce naṃ upaneti tīraṃ;</p>
<p class="gathalast">Evampi byādhī satataṃ jarā ca, upaneti maccaṃ vasamantakassā’’ti.</p>
<p class="bodytext">Tattha <span class="bld">sakkhī</span>ti mittadhammo. <span class="bld">Maraṇenā</span>ti datto mato mitto matoti sammutimaraṇena. <span class="bld">Jarāyā</span>ti pākaṭajarāya vā saddhiṃ yassa mettī <a name="P4.0479"></a> bhaveyya, yassetaṃ maraṇañca jarā ca mittabhāvena nāgaccheyyāti attho. <span class="bld">Ereti ce na</span>nti mahārāja, yathā nāma puriso nadītitthe udakamhi nāvaṃ ṭhapetvā paratīragāmiṃ janaṃ āropetvā sace arittena uppīḷento phiyena kaḍḍhanto <a name="V4.0435"></a> cāleti ghaṭṭeti, atha naṃ paratīraṃ neti. Evaṃ byādhi jarā ca niccaṃ antakassa maccuno vasaṃ upanetiyevāti.</p>
<p class="bodytext">Evaṃ imesaṃ sattānaṃ jīvitasaṅkhārassa parittabhāvaṃ dassetvā ‘‘mahārāja, tumhe tiṭṭhatha, tumhehi saddhiṃ kathayantameva maṃ byādhijarāmaraṇāni upagacchanti, appamattā hothā’’ti ovādaṃ datvā rājānañca pitarañca vanditvā attano paricārake gahetvā bārāṇasiyaṃ rajjaṃ pahāya ‘‘pabbajissāmī’’ti nagarato nikkhami. ‘‘Pabbajjā nāmesā sobhanā bhavissatī’’ti hatthipālakumārena saddhiṃ mahājano nikkhami. Yojanikā parisā ahosi. So tāya parisāya saddhiṃ gaṅgāya tīraṃ patvā gaṅgāya udakaṃ oloketvā kasiṇaparikammaṃ katvā jhānāni nibbattetvā cintesi <a name="M4.0484"></a> ‘‘ayaṃ samāgamo mahā bhavissati, mama tayo kaniṭṭhabhātaro mātāpitaro rājā devīti sabbe saparisā pabbajissanti, bārāṇasī suññā bhavissati, yāva etesaṃ āgamanā idheva bhavissāmī’’ti. So tattheva mahājanassa ovādaṃ dento nisīdi.</p>
<p class="bodytext">Punadivase rājā ca purohito ca cintayiṃsu ‘‘hatthipālakumāro tāva ‘rajjaṃ pahāya mahājanaṃ ādāya pabbajissāmī’ti gantvā gaṅgātīre nisinno, assapālaṃ vīmaṃsitvā abhisiñcissāmā’’ti. Te isiveseneva tassapi gehadvāraṃ agamaṃsu. Sopi te disvā pasannamānaso upasaṅkamitvā ‘‘cirassaṃ vata passāmā’’tiādīni vadanto tatheva paṭipajji. Tepi taṃ tatheva vatvā attano āgatakāraṇaṃ kathayiṃsu. So ‘‘mama bhātike hatthipālakumāre sante kathaṃ paṭhamataraṃ mayhameva setacchattaṃ pāpuṇātī’’ti pucchitvā ‘‘tāta, bhātā, te ‘na mayhaṃ rajjenattho, pabbajissāmī’ti vatvā nikkhanto’’ti vutte ‘‘kahaṃ paneso idānī’’ti vatvā ‘‘gaṅgātīre <a name="P4.0480"></a> nisinno’’ti vutte ‘‘tāta, mama bhātarā chaḍḍitakheḷena kammaṃ natthi, bālā hi parittakapaññā sattā etaṃ kilesaṃ jahituṃ na sakkonti, ahaṃ pana jahissāmī’’ti rañño ca pitu ca dhammaṃ desento dve gāthā abhāsi –</p>
<p class="hangnum"><a name="para345"></a><span class="paranum">345</span>.</p>
<p class="gatha1"> ‘‘Paṅko ca kāmā palipo ca kāmā, manoharā duttarā maccudheyyā;</p>
<p class="gathalast">Etasmiṃ paṅke palipe byasannā, hīnattarūpā na taranti pāraṃ.</p>
<p class="hangnum"><a name="para346"></a><span class="paranum">346</span>.</p>
<p class="gatha1"> ‘‘Ayaṃ pure luddamakāsi kammaṃ, svāyaṃ gahīto na hi mokkhito me;</p>
<p class="gathalast">Orundhiyā naṃ parirakkhissāmi, māyaṃ puna luddamakāsi kamma’’nti.</p>
<p class="bodytext">Tattha <a name="V4.0436"></a> <span class="bld">paṅko</span>ti yo koci kaddamo. <span class="bld">Palipo</span>ti sukhumavālukamisso saṇhakaddamo. Tattha kāmā laggāpanavasena paṅko nāma, osīdāpanavasena palipo nāmāti vuttā. <span class="bld">Duttarā</span>ti duratikkamā. <span class="bld">Maccudheyyā</span>ti maccuno adhiṭṭhānā. Etesu hi laggā ceva anupaviṭṭhā ca sattā uttarituṃ asakkontā dukkhakkhandhapariyāye vuttappakāraṃ dukkhañceva maraṇañca <a name="M4.0485"></a> pāpuṇanti. Tenāha – <span class="bld">‘‘etasmiṃ paṅke palipe byasannā hīnattarūpā na taranti pāra’’</span>nti. Tattha <span class="bld">byasannā</span>ti sannā. ‘‘Visannā’’tipi pāṭho, ayamevattho. <span class="bld">Hīnattarūpā</span>ti hīnacittasabhāvā. <span class="bld">Na taranti pāra</span>nti nibbānapāraṃ gantuṃ na sakkonti.</p>
<p class="bodytext"><span class="bld">Aya</span>nti mahārāja, ayaṃ mamattabhāvo pubbe assagopakehi saddhiṃ vaḍḍhanto mahājanassa vilumpanaviheṭhanādivasena bahuṃ luddaṃ sāhasikakammaṃ akāsi. <span class="bld">Svāyaṃ gahīto</span>ti so ayaṃ tassa kammassa vipāko mayā gahito. <span class="bld">Na hi mokkhito me</span>ti saṃsāravaṭṭe sati na hi mokkho ito akusalaphalato mama atthi. <span class="bld">Orundhiyā naṃ parirakkhissāmī</span>ti idāni naṃ kāyavacīmanodvārāni pidahanto orundhitvā parirakkhissāmi. Kiṃkāraṇā? <span class="bld">Māyaṃ puna luddamakāsi kammaṃ</span>. Ahañhi ito paṭṭhāya pāpaṃ akatvā kalyāṇameva karissāmi.</p>
<p class="bodytext">Evaṃ assapālakumāro dvīhi gāthāhi dhammaṃ desetvā ‘‘tiṭṭhatha tumhe, tumhehi saddhiṃ kathentameva maṃ byādhijarāmaraṇāni upagacchantī’’ti ovādaṃ datvā yojanikaṃ parisaṃ gahetvā <a name="P4.0481"></a> nikkhamitvā hatthipālakumārasseva santikaṃ gato. So tassa ākāse nisīditvā dhammaṃ desetvā ‘‘bhātika, ayaṃ samāgamo mahā bhavissati, idheva tāva homā’’ti āha. Itaropi ‘‘sādhū’’ti sampaṭicchi. Punadivase rājā ca purohito ca tenevupāyena gopālakumārassa nivesanaṃ gantvā tenapi tatheva paṭinanditvā attano āgamanakāraṇaṃ ācikkhiṃsu. Sopi assapālakumāro viya paṭikkhipitvā ‘‘ahaṃ cirato paṭṭhāya pabbajitukāmo vane naṭṭhagoṇaṃ viya pabbajjaṃ upadhārento vicarāmi, tena me naṭṭhagoṇassa padaṃ viya bhātikānaṃ gatamaggo diṭṭho, svāhaṃ teneva maggena gamissāmī’’ti vatvā gāthamāha –</p>
<p class="hangnum"><a name="para347"></a><span class="paranum">347</span>.</p>
<p class="gatha1"> ‘‘Gavaṃva naṭṭhaṃ puriso yathā vane, anvesatī rāja apassamāno;</p>
<p class="gathalast">Evaṃ naṭṭho esukārī mamattho, sohaṃ kathaṃ na gaveseyyaṃ rājā’’ti.</p>
<p class="bodytext">Tattha <a name="M4.0486"></a> <span class="bld">esukārī</span>ti rājānaṃ ālapati. <span class="bld">Mamattho</span>ti vane goṇo viya mama pabbajjāsaṅkhāto <a name="V4.0437"></a> attho naṭṭho. <span class="bld">Soha</span>nti so ahaṃ ajja pabbajitānaṃ maggaṃ disvā kathaṃ pabbajjaṃ na gaveseyyaṃ, mama bhātikānaṃ gatamaggameva gamissāmi narindāti.</p>
<p class="bodytext">Atha naṃ ‘‘tāta gopāla, ekāhaṃ dvīhaṃ āgamehi, amhe samassāsetvā pacchā pabbajissasī’’ti vadiṃsu. So ‘‘mahārāja, ajja kattabbakammaṃ ‘sve karissāmī’ti na vattabbaṃ, kalyāṇakammaṃ nāma ajjeva kattabba’’nti vatvā itaraṃ gāthamāha –</p>
<p class="hangnum"><a name="para348"></a><span class="paranum">348</span>.</p>
<p class="gatha1"> ‘‘Hiyyoti hiyyati poso, pareti parihāyati;</p>
<p class="gathalast">Anāgataṃ netamatthīti ñatvā, uppannachandaṃ ko panudeyya dhīro’’ti.</p>
<p class="bodytext">Tattha <span class="bld">hiyyo</span>ti sveti attho. <span class="bld">Pare</span>ti punadivase. Idaṃ vuttaṃ hoti – ‘‘yo mahārāja, ajja kattabbaṃ kammaṃ ‘sve’ti, sve kattabbaṃ kammaṃ ‘pare’ti vatvā na karoti, so tato parihāyati, na taṃ kammaṃ kātuṃ sakkotī’’ti. Evaṃ gopālo <span class="bld">bhaddekarattasuttaṃ</span> <a name="P4.0482"></a> (ma. ni. 3.272 ādayo) nāma kathesi. Svāyamattho bhaddekarattasuttena kathetabbo. <span class="bld">Anāgataṃ netamatthī</span>ti yaṃ anāgataṃ, taṃ ‘‘netaṃ atthī’’ti ñatvā uppannaṃ kusalacchandaṃ ko paṇḍito panudeyya hareyya.</p>
<p class="bodytext">Evaṃ gopālakumāro dvīhi gāthāhi dhammaṃ desetvā ‘‘tiṭṭhatha tumhe, tumhehi saddhiṃ kathentameva maṃ byādhijarāmaraṇāni upagacchantī’’ti yojanikaṃ parisaṃ gahetvā nikkhamitvā dvinnaṃ bhātikānaṃ santikaṃ gato. Hatthipālo tassapi dhammaṃ desesi. Punadivase rājā ca purohito ca tenevupāyena ajapālakumārassa nivesanaṃ gantvā tenapi tatheva paṭinanditvā attano āgamanakāraṇaṃ ācikkhitvā ‘‘chattaṃ te ussāpessāmā’’ti vadiṃsu. Kumāro āha – ‘‘mayhaṃ bhātikā kuhi’’nti? Te ‘‘amhākaṃ rajjenattho natthī’’ti setacchattaṃ pahāya tiyojanikaṃ parisaṃ gahetvā nikkhamitvā gaṅgātīre nisinnāti. Nāhaṃ mama bhātikehi chaḍḍitakheḷaṃ sīsenādāya vicarissāmi, ahampi pabbajissāmīti. Tāta, tvaṃ tāva daharo<a name="M4.0487"></a>, amhākaṃ hatthabhāro, vayappattakāle pabbajissasīti. Atha ne kumāro ‘‘kiṃ tumhe kathetha, nanu ime sattā daharakālepi mahallakakālepi marantiyeva, ‘ayaṃ daharakāle marissati, ayaṃ mahallakakāle’ti kassaci hatthe vā pāde vā nimittaṃ natthi, ahaṃ mama maraṇakālaṃ na jānāmi, tasmā idāneva pabbajissāmī’’ti vatvā dve gāthā abhāsi –</p>
<p class="hangnum"><a name="para349"></a><span class="paranum">349</span>.</p>
<p class="gatha1"> ‘‘Passāmi <a name="V4.0438"></a> vohaṃ daharaṃ kumāriṃ, mattūpamaṃ ketakapupphanettaṃ;</p>
<p class="gathalast">Abhuttabhoge paṭhame vayasmiṃ, ādāya maccu vajate kumāriṃ.</p>
<p class="hangnum"><a name="para350"></a><span class="paranum">350</span>.</p>
<p class="gatha1"> ‘‘Yuvā sujāto sumukho sudassano, sāmo kusumbhaparikiṇṇamassu;</p>
<p class="gathalast">Hitvāna kāme paṭikacca gehaṃ, anujāna maṃ pabbajissāmi devā’’ti.</p>
<p class="bodytext">Tattha <a name="P4.0483"></a> <span class="bld">vo</span>ti nipātamattaṃ, passāmiccevāti attho. <span class="bld">Mattūpama</span>nti hāsabhāsavilāsehi mattaṃ viya carantiṃ. <span class="bld">Ketakapupphanetta</span>nti ketakapupphapattaṃ viya puthulāyatanettaṃ. <span class="bld">Abhuttabhoge</span>ti evaṃ uttamarūpadharaṃ kumāriṃ paṭhamavaye vattamānaṃ abhuttabhogameva mātāpitūnaṃ upari mahantaṃ sokaṃ pātetvā maccu gahetvāva gacchati. <span class="bld">Sujāto</span>ti susaṇṭhito. <span class="bld">Sumukho</span>ti kañcanādāsapuṇṇacandasadisamukho. <span class="bld">Sudassano</span>ti uttamarūpadhāritāya sampannadassano. <span class="bld">Sāmo</span>ti suvaṇṇasāmo. <span class="bld">Kusumbhaparikiṇṇamassū</span>ti sannisinnaṭṭhena sukhumaṭṭhena ca taruṇakusumbhakesarasadisaparikiṇṇamassu. Iminā evarūpopi kumāro maccuvasaṃ gacchati. Tathāvidhampi hi sineruṃ uppātento viya nikkaruṇo maccu ādāya gacchatīti dasseti. <span class="bld">Hitvāna kāme paṭikacca gehaṃ, anujāna maṃ pabbajissāmi devā</span>ti deva, puttadārabandhanasmiñhi uppanne taṃ bandhanaṃ ducchedanīyaṃ hoti, tenāhaṃ puretaraññeva kāme ca gehañca hitvā idāneva pabbajissāmi, anujāna, manti.</p>
<p class="bodytext">Evañca <a name="M4.0488"></a> pana vatvā ‘‘tiṭṭhatha tumhe, tumhehi saddhiṃ kathentameva maṃ byādhijarāmaraṇāni upagacchantī’’ti te ubhopi vanditvā yojanikaṃ parisaṃ gahetvā nikkhamitvā gaṅgātīrameva agamāsi. Hatthipālo tassapi ākāse nisīditvā dhammaṃ desetvā ‘‘samāgamo mahā bhavissatī’’ti tattheva nisīdi. Punadivase purohito pallaṅkavaramajjhagato nisīditvā cintesi ‘‘mama puttā pabbajitā, idānāhaṃ ekakova manussakhāṇuko jātomhi, ahampi pabbajissāmī’’ti. So brāhmaṇiyā saddhiṃ mantento gāthamāha –</p>
<p class="hangnum"><a name="para351"></a><span class="paranum">351</span>.</p>
<p class="gatha1"> ‘‘Sākhāhi rukkho labhate samaññaṃ, pahīnasākhaṃ pana khāṇumāhu;</p>
<p class="gathalast">Pahīnaputtassa mamajja bhoti, vāseṭṭhi bhikkhācariyāya kālo’’ti.</p>
<p class="bodytext">Tattha <span class="bld">labhate samañña</span>nti rukkhoti vohāraṃ labhati. <span class="bld">Vāseṭṭhī</span>ti brāhmaṇiṃ ālapati. <span class="bld">Bhikkhācariyāyā</span>ti mayhampi pabbajjāya kālo, puttānaṃ santikameva gamissāmīti.</p>
<p class="bodytext">So <a name="V4.0439"></a> evaṃ vatvā brāhmaṇe pakkosāpesi, saṭṭhi brāhmaṇasahassāni sannipatiṃsu. Atha ne āha – ‘‘tumhe kiṃ karissathā’’ti <a name="P4.0484"></a> tumhe pana ācariyāti. ‘‘Ahaṃ mama puttassa santike pabbajissāmī’’ti. ‘‘Na tumhākameva nirayo uṇho, mayampi pabbajissāmā’’ti. So asītikoṭidhanaṃ brāhmaṇiyā niyyādetvā yojanikaṃ brāhmaṇaparisaṃ ādāya nikkhamitvā puttānaṃ santikaññeva gato. Hatthipālo tāyapi parisāya ākāse ṭhatvā dhammaṃ desesi. Punadivase brāhmaṇī cintesi ‘‘mama cattāro puttā setacchattaṃ pahāya ‘pabbajissāmā’ti gatā, brāhmaṇopi purohitaṭṭhānena saddhiṃ asītikoṭidhanaṃ chaḍḍetvā puttānaññeva santikaṃ gato, ahameva ekā kiṃ karissāmi, puttānaṃ gatamaggeneva gamissāmī’’ti. Sā atītaṃ udāharaṇaṃ āharantī udānagāthamāha –</p>
<p class="hangnum"><a name="para352"></a><span class="paranum">352</span>.</p>
<p class="gatha1"> ‘‘Aghasmi koñcāva yathā himaccaye, katāni jālāni padāliya haṃsā;</p>
<p class="gathalast">Gacchanti puttā ca patī ca mayhaṃ, sāhaṃ kathaṃ nānuvaje pajāna’’nti.</p>
<p class="bodytext">Tattha <a name="M4.0489"></a> <span class="bld">aghasmi koñcāva yathā</span>ti yatheva ākāse koñcasakuṇā asajjamānā gacchanti. <span class="bld">Himaccaye</span>ti vassānaccaye. <span class="bld">Katāni jālāni padāliya haṃsā</span>ti atīte kira channavutisahassā suvaṇṇahaṃsāvassārattapahonakaṃ sāliṃ kañcanaguhāyaṃ nikkhipitvā vassabhayena bahi anikkhamitvā catumāsaṃ tattha vasanti. Atha nesaṃ uṇṇanābhi nāma makkaṭako guhādvāre jālaṃ bandhati. Haṃsā dvinnaṃ taruṇahaṃsānaṃ dviguṇaṃ vaṭṭaṃ denti. Te thāmasampannatāya taṃ jālaṃ chinditvā purato gacchanti, sesā tesaṃ gatamaggena gacchanti. Sā tamatthaṃ pakāsentī evamāha. Idaṃ vuttaṃ hoti – yatheva ākāse koñcasakuṇā asajjamānā gacchanti, tathā himaccaye vassānātikkame dve taruṇahaṃsā katāni jālāni padāletvā gacchanti, atha nesaṃ gatamaggena itare haṃsā. Idāni pana mama puttā taruṇahaṃsā jālaṃ viya kāmajālaṃ chinditvā gatā, mayāpi tesaṃ gatamaggena gantabbanti iminādhippāyena <span class="bld">‘‘gacchanti puttā ca patī ca mayhaṃ, sāhaṃ kathaṃ nānuvaje pajāna’’</span>nti āha.</p>
<p class="bodytext">Iti sā ‘‘kathaṃ ahaṃ evaṃ pajānantī na pabbajissāmi, pabbajissāmi yevā’’ti sanniṭṭhānaṃ katvā brāhmaṇiyo pakkosāpetvā evamāha ‘‘tumhe kiṃ <a name="P4.0485"></a> karissathā’’ti? ‘‘Tumhe pana ayye’’ti. ‘‘Ahaṃ pabbajissāmī’’ti. ‘‘Mayampi pabbajissāmā’’ti. Sā taṃ vibhavaṃ chaḍḍetvā yojanikaṃ parisaṃ gahetvā puttānaṃ santikameva gatā. Hatthipālo tāyapi parisāya ākāse nisīditvā dhammaṃ desesi. Punadivase rājā ‘‘kuhiṃ purohito’’ti pucchi. ‘‘Deva, purohito <a name="V4.0440"></a> ca brāhmaṇī ca sabbaṃ dhanaṃ chaḍḍetvā dviyojanikaṃ parisaṃ gahetvā puttānaṃ santikaṃ gatā’’ti. Rājā ‘‘asāmikaṃ dhanaṃ amhākaṃ pāpuṇātī’’ti tassa gehato dhanaṃ āharāpesi. Athassa aggamahesī ‘‘rājā kiṃ karotī’’ti pucchitvā ‘‘purohitassa gehato dhanaṃ āharāpetī’’ti vutte ‘‘purohito kuhi’’nti vatvā ‘‘sapajāpatiko pabbajjatthāya nikkhanto’’ti sutvā ‘‘ayaṃ rājā brāhmaṇena ca brāhmaṇiyā ca catūhi puttehi ca jahitaṃ ukkāraṃ mohena mūḷho attano gharaṃ āharāpeti, upamāya naṃ bodhessāmī’’ti sūnato maṃsaṃ āharāpetvā rājaṅgaṇe rāsiṃ kāretvā ujumaggaṃ vissajjetvā <a name="M4.0490"></a> jālaṃ parikkhipāpesi. Gijjhā dūratova disvā tassatthāya otariṃsu. Tattha sappaññā jālaṃ pasāritaṃ ñatvā atibhārikā hutvā ‘‘ujukaṃ uppatituṃ na sakkhissāmā’’ti attanā khāditamaṃsaṃ chaḍḍetvā vamitvā jālaṃ anallīyitvā ujukameva uppatitvā gamiṃsu. Andhabālā pana tehi chaḍḍitaṃ vamitaṃ khāditvā bhāriyā hutvā ujukaṃ uppatituṃ asakkontā āgantvā jāle bajjhiṃsu. Athekaṃ gijjhaṃ ānetvā deviyā dassayiṃsu. Sā taṃ ādāya rañño santikaṃ gantvā ‘‘etha tāva, mahārāja, rājaṅgaṇe ekaṃ kiriyaṃ passissāmā’’ti sīhapañjaraṃ vivaritvā ‘‘ime gijjhe olokehi mahārājā’’ti vatvā dve gāthā abhāsi –</p>
<p class="hangnum"><a name="para353"></a><span class="paranum">353</span>.</p>
<p class="gatha1"> ‘‘Ete bhutvā vamitvā ca, pakkamanti vihaṅgamā;</p>
<p class="gathalast">Ye ca bhutvā na vamiṃsu, te me hatthattamāgatā.</p>
<p class="hangnum"><a name="para354"></a><span class="paranum">354</span>.</p>
<p class="gatha1"> ‘‘Avamī <a name="P4.0486"></a> brāhmaṇo kāme, so tvaṃ paccāvamissasi;</p>
<p class="gathalast">Vantādo puriso rāja, na so hoti pasaṃsiyo’’ti.</p>
<p class="bodytext">Tattha <span class="bld">bhutvā vamitvā cā</span>ti maṃsaṃ khāditvā vamitvā ca. <span class="bld">Paccāvamissasī</span>ti paṭibhuñjissasi. <span class="bld">Vantādo</span>ti parassa vamitakhādako. <span class="bld">Na pasaṃsiyo</span>ti so taṇhāvasiko bālo buddhādīhi paṇḍitehi pasaṃsitabbo na hoti.</p>
<p class="bodytext">Taṃ sutvā rājā vippaṭisārī ahosi, tayo bhavā ādittā viya upaṭṭhahiṃsu. So ‘‘ajjeva rajjaṃ pahāya mama pabbajituṃ vaṭṭatī’’ti uppannasaṃvego deviyā thutiṃ karonto gāthamāha –</p>
<p class="hangnum"><a name="para355"></a><span class="paranum">355</span>.</p>
<p class="gatha1"> ‘‘Paṅke ca posaṃ palipe byasannaṃ, balī yathā dubbalamuddhareyya;</p>
<p class="gathalast">Evampi maṃ tvaṃ udatāri bhoti, pañcāli gāthāhi subhāsitāhī’’ti.</p>
<p class="bodytext">Tattha <a name="V4.0441"></a> <span class="bld">byasanna</span>nti nimuggaṃ, ‘‘visanna’’ntipi pāṭho. <span class="bld">Uddhareyyā</span>ti kesesu vā hatthesu vā gahetvā ukkhipitvā thale ṭhapeyya. <span class="bld">Udatārī</span>ti kāmapaṅkato uttārayi. ‘‘Udatāsī’’tipi pāṭho, ayamevattho. ‘‘Uddhaṭāsī’’tipi pāṭho, uddharīti attho. <span class="bld">Pañcālī</span>ti pañcālarājadhīte.</p>
<p class="bodytext">Evañca <a name="M4.0491"></a> pana vatvā taṅkhaṇaññeva pabbajitukāmo hutvā amacce pakkosāpetvā āha – ‘‘tumhe kiṃ karissathā’’ti tumhe pana, devāti? ‘‘Ahaṃ hatthipālassa santike pabbajissāmī’’ti. ‘‘Mayampi pabbajissāma, devā’’ti. Rājā dvādasayojanike bārāṇasinagare rajjaṃ chaḍḍetvā ‘‘atthikā setacchattaṃ ussāpentū’’ti amaccaparivuto tiyojanikaṃ parisaṃ gahetvā kumārasseva santikaṃ gato. Hatthipālo tassāpi parisāya ākāse nisinno dhammaṃ desesi. Satthā rañño pabbajitabhāvaṃ pakāsento gāthamāha –</p>
<p class="hangnum"><a name="para356"></a><span class="paranum">356</span>.</p>
<p class="gatha1"> ‘‘Idaṃ vatvā mahārājā, esukārī disampati;</p>
<p class="gathalast">Raṭṭhaṃ hitvāna pabbaji, nāgo chetvāva bandhana’’nti.</p>
<p class="bodytext">Punadivase <a name="P4.0487"></a> nagare ohīnajano sannipatitvā rājadvāraṃ gantvā deviyā ārocetvā nivesanaṃ pavisitvā deviṃ vanditvā ekamantaṃ ṭhito gāthamāha.</p>
<p class="hangnum"><a name="para357"></a><span class="paranum">357</span>.</p>
<p class="gatha1"> ‘‘Rājā ca pabbajjamarocayittha, raṭṭhaṃ pahāya naravīraseṭṭho;</p>
<p class="gathalast">Tuvampi no hohi yatheva rājā, amhehi guttā anusāsa rajja’’nti.</p>
<p class="bodytext">Tattha <span class="bld">anusāsā</span>ti amhehi guttā hutvā dhammena rajjaṃ kārehi.</p>
<p class="bodytext">Sā mahājanassa kathaṃ sutvā sesagāthā abhāsi –</p>
<p class="hangnum"><a name="para358"></a><span class="paranum">358</span>.</p>
<p class="gatha1"> ‘‘Rājā ca pabbajjamarocayittha, raṭṭhaṃ pahāya naravīraseṭṭho;</p>
<p class="gathalast">Ahampi ekā carissāmi loke, hitvāna kāmāni manoramāni.</p>
<p class="hangnum"><a name="para359"></a><span class="paranum">359</span>.</p>
<p class="gatha1"> ‘‘Rājā ca pabbajjamarocayittha, raṭṭhaṃ pahāya naravīraseṭṭho;</p>
<p class="gathalast">Ahampi ekā carissāmi loke, hitvāna kāmāni yathodhikāni.</p>
<p class="hangnum"><a name="para360"></a><span class="paranum">360</span>.</p>
<p class="gatha1"> ‘‘Accenti <a name="V4.0442"></a><a name="M4.0492"></a> kālā tarayanti rattiyo, vayoguṇā anupubbaṃ jahanti;</p>
<p class="gathalast">Ahampi ekā carissāmi loke, hitvāna kāmāni manoramāni.</p>
<p class="hangnum"><a name="para361"></a><span class="paranum">361</span>.</p>
<p class="gatha1"> ‘‘Accenti kālā tarayanti rattiyo, vayoguṇā anupubbaṃ jahanti;</p>
<p class="gathalast">Ahampi ekā carissāmi loke, hitvāna kāmāni yathodhikāni.</p>
<p class="hangnum"><a name="para362"></a><span class="paranum">362</span>.</p>
<p class="gatha1"> ‘‘Accenti kālā tarayanti rattiyo, vayoguṇā anupubbaṃ jahanti;</p>
<p class="gathalast">Ahampi ekā carissāmi loke, sītibhūtā sabbamaticca saṅga’’nti.</p>
<p class="bodytext">Tattha <a name="P4.0488"></a> <span class="bld">ekā</span>ti puttadhītukilesasambādhehi muccitvā imasmiṃ loke ekikāva carissāmi. <span class="bld">Kāmānī</span>ti rūpādayo kāmaguṇe. <span class="bld">Yatodhikānī</span>ti yena yena odhinā ṭhitāni, tena tena ṭhitāneva jahissāmi, na kiñci āmasissāmīti attho. <span class="bld">Accenti kālā</span>ti pubbaṇhādayo kālā atikkamanti. <span class="bld">Tarayantī</span>ti atucchā hutvā āyusaṅkhāraṃ khepayamānā khādayamānā gacchanti. <span class="bld">Vayoguṇā</span>ti paṭhamavayādayo tayo, mandadasakādayo vā dasa koṭṭhāsā. <span class="bld">Anupubbaṃ jahantī</span>ti uparūparikoṭṭhāsaṃ appatvā tattha tattheva nirujjhanti. <span class="bld">Sītibhūtā</span>ti uṇhakārake uṇhasabhāve kilese pahāya sītalā hutvā. <span class="bld">Sabbamaticca saṅga</span>nti rāgasaṅgādikaṃ sabbasaṅgaṃ atikkamitvā ekā carissāmi, hatthipālakumārassa santikaṃ gantvā pabbajissāmīti.</p>
<p class="bodytext">Iti sā imāhi gāthāhi mahājanassa dhammaṃ desetvā amaccabhariyāyo pakkosāpetvā āha – ‘‘tumhe kiṃ karissathā’’ti tumhe pana ayyeti? ‘‘Ahaṃ pabbajissāmī’’ti. ‘‘Mayampi pabbajissāmā’’ti. Sā ‘‘sādhū’’ti rājanivesane suvaṇṇakoṭṭhāgārādīni vivarāpetvā ‘‘asukaṭṭhāne ca asukaṭṭhāne ca mahānidhi nidahita’’nti suvaṇṇapaṭṭe likhāpetvā ‘‘dinnaññeva, atthikā harantū’’ti vatvā suvaṇṇapaṭṭaṃ mahātale thambhe bandhāpetvā nagare bheriṃ carāpetvā mahāsampattiṃ chaḍḍetvā nagarā nikkhami. Tasmiṃ <a name="M4.0493"></a> khaṇe sakalanagaraṃ saṅkhubhi. ‘‘Rājā ca kira devī ca rajjaṃ pahāya ‘pabbajissāmā’ti nikkhamanti, mayaṃ idha kiṃ karissāmā’’ti tato tato manussā yathāpūritāneva gehāni chaḍḍetvā putte hatthesu gahetvā nikkhamiṃsu. Sabbāpaṇā pasāritaniyāmeneva ṭhitā, nivattitvā olokento nāma nāhosi. Sakalanagaraṃ tucchaṃ ahosi, devīpi tiyojanikaṃ parisaṃ gahetvā tattheva gatā. Hatthipālo tassāpi parisāya ākāse nisinno dhammaṃ desetvā dvādasayojanikaṃ parisaṃ gahetvā himavantābhimukho pāyāsi. ‘‘Hatthipālakumāro kira dvādasayojanikaṃ bārāṇasiṃ tucchaṃ katvā ‘pabbajissāmī’ti mahājanaṃ ādāya <a name="V4.0443"></a> himavantaṃ gacchati, kimaṅgaṃ pana maya’’nti sakalakāsiraṭṭhaṃ saṅkhubhi. Aparabhāge parisā tiṃsayojanikā ahesuṃ, so tāya parisāya saddhiṃ himavantaṃ <a name="P4.0489"></a> pāvisi.</p>
<p class="bodytext">Sakko āvajjento taṃ pavattiṃ ñatvā ‘‘hatthipālakumāro mahābhinikkhamanaṃ nikkhanto, samāgamo mahā bhavissati, vasanaṭṭhānaṃ laddhuṃ vaṭṭatī’’ti vissakammaṃ āṇāpesi ‘‘gaccha, āyāmato chattiṃsayojanaṃ, vitthārato pannarasayojanaṃ assamaṃ māpetvā pabbajitaparikkhāre sampādehī’’ti. So ‘‘sādhū’’ti paṭissuṇitvā gaṅgātīre ramaṇīye bhūmibhāge vuttappamāṇaṃ assamapadaṃ māpetvā paṇṇasālāsu kaṭṭhattharaṇapaṇṇattharaṇaāsanādīni paññapetvā sabbe pabbajitaparikkhāre māpesi. Ekekissā paṇṇasālāya dvāre ekeko caṅkamo rattiṭṭhānadivāṭṭhānaparicchinno katasudhāparikammo ālambanaphalako, tesu tesu ṭhānesu nānāvaṇṇasurabhikusumasañchannā pupphagacchā, ekekassa caṅkamassa koṭiyaṃ ekeko udakabharito kūpo, tassa santike ekeko phalarukkho, so ekova sabbaphalāni phalati. Idaṃ sabbaṃ devatānubhāvena ahosi. Vissakammo assamapadaṃ māpetvā paṇṇasālāsu pabbajitaparikkhāre ṭhapetvā ‘‘ye keci pabbajitukāmā ime parikkhāre gaṇhantū’’ti jātihiṅgulakena bhittiyā akkharāni likhitvā attano ānubhāvena bheravasadde migapakkhī duddasike amanusse ca paṭikkamāpetvā sakaṭṭhānameva gato.</p>
<p class="bodytext">Hatthipālakumāro ekapadikamaggena sakkadattiyaṃ assamaṃ pavisitvā akkharāni disvā ‘‘sakkena mama mahābhinikkhamanaṃ nikkhantabhāvo ñāto bhavissatī’’ti <a name="M4.0494"></a> dvāraṃ vivaritvā paṇṇasālaṃ pavisitvā isipabbajjaliṅgaṃ gahetvā nikkhamitvā caṅkamaṃ otaritvā katipaye vāre aparāparaṃ caṅkamitvā sesajanakāyaṃ pabbājetvā assamapadaṃ vicārento taruṇaputtānaṃ itthīnaṃ majjhaṭṭhāne paṇṇasālaṃ adāsi. Tato anantaraṃ mahallakitthīnaṃ, tato anantaraṃ majjhimitthīnaṃ, samantā parikkhipitvā pana purisānaṃ adāsi<a name="P4.0490"></a>. Atheko rājā ‘‘bārāṇasiyaṃ kira rājā natthī’’ti āgantvā alaṅkatapaṭiyattaṃ nagaraṃ oloketvā rājanivesanaṃ āruyha tattha tattha ratanarāsiṃ disvā ‘‘evarūpaṃ nagaraṃ pahāya pabbajitakālato paṭṭhāya pabbajjā nāmesā uḷārā bhavissatī’’ti surāsoṇḍe maggaṃ pucchitvā hatthipālassa santikaṃ pāyāsi. Hatthipālo tassa vanantaraṃ āgatabhāvaṃ ñatvā paṭimaggaṃ gantvā ākāse nisinno parisāya dhammaṃ desetvā assamapadaṃ netvā sabbaparisaṃ pabbājesi. Etenupāyena aññepi cha rājāno pabbajiṃsu. Satta rājāno bhoge chaḍḍayiṃsu, chattiṃsayojaniko assamo nirantaro paripūri. Yo kāmavitakkādīsu aññataraṃ vitakketi, mahāpuriso tassa dhammaṃ desetvā brahmavihārabhāvanañceva kasiṇabhāvanañca <a name="V4.0444"></a> ācikkhati. Te yebhuyyena jhānābhiññā nibbattetvā tīsu koṭṭhāsesu dve koṭṭhāsā brahmaloke nibbattiṃsu. Tatiyakoṭṭhāsaṃ tidhā katvā eko koṭṭhāso brahmaloke nibbatti, eko chasu kāmasaggesu, eko isīnaṃ pāricariyaṃ katvā manussaloke tīsu kulasampattīsu nibbatti. Evaṃ hatthipālassa sāsanaṃ apagatanirayatiracchānayonipettivisayāsurakāyaṃ ahosi.</p>
<p class="bodytext">Imasmiṃ tambapaṇṇidīpe pathavicālakadhammaguttatthero, kaṭakandhakāravāsī phussadevatthero, uparimaṇḍalavāsī mahāsaṅgharakkhitatthero, malayamahādevatthero, abhayagirivāsī mahādevatthero, gāmantapabbhāravāsī mahāsivatthero, kāḷavallimaṇḍapavāsī mahānāgatthero kuddālasamāgame mūgapakkhasamāgame cūḷasutasomasamāgame ayogharapaṇḍitasamāgame hatthipālasamāgame ca sabbapacchā nikkhantapurisā ahesuṃ. Tenevāha bhagavā –</p>
<p class="gatha1">‘‘Abhittharetha <a name="M4.0495"></a> kalyāṇe, pāpā cittaṃ nivāraye;</p>
<p class="gathalast">Dandhañhi karoto puññaṃ, pāpasmiṃ ramate mano’’ti. (dha. pa. 116);</p>
<p class="bodytext">Tasmā kalyāṇaṃ turitaturiteneva kātabbanti.</p>
<p class="bodytext">Satthā <a name="P4.0491"></a> imaṃ dhammadesanaṃ āharitvā ‘‘evaṃ, bhikkhave, pubbepi tathāgato mahābhinikkhamanaṃ nikkhantoyevā’’ti vatvā jātakaṃ samodhānesi – ‘‘tadā esukārī rājā suddhodanamahārājā ahosi, devī mahāmāyā, purohito kassapo, brāhmaṇī bhaddakāpilānī, ajapālo anuruddho, gopālo moggallāno, assapālo sāriputto, sesaparisā buddhaparisā, hatthipālo pana ahameva ahosi’’nti.</p>
<p class="centered">Hatthipālajātakavaṇṇanā terasamā.</p>
<p class="hangnum"> </p>
<p class="bodytext"> [510] 14. Ayogharajātakavaṇṇanā</p>
<p class="bodytext"><span class="bld">Yamekarattiṃ paṭhama</span>nti idaṃ satthā jetavane viharanto mahābhinikkhamanaññeva ārabbha kathesi. Tadāpi hi so ‘‘na, bhikkhave, idāneva, pubbepi tathāgato mahābhinikkhamanaṃ nikkhantoyevā’’ti vatvā atītaṃ āhari.</p>
<p class="bodytext">Atīte <a name="V4.0445"></a> bārāṇasiyaṃ brahmadatte rajjaṃ kārente brahmadattassa rañño aggamahesī gabbhaṃ paṭilabhitvā laddhagabbhaparihārā pariṇatagabbhā paccūsasamanantare puttaṃ vijāyi. Tassā purimattabhāve ekā sapattikā ‘‘tava jātaṃ jātaṃ pajaṃ khādituṃ labhissāmī’’ti patthanaṃ paṭṭhapesi. Sā kira sayaṃ vañjhā hutvā puttamātukodhena taṃ patthanaṃ katvā yakkhayoniyaṃ nibbatti. Itarā rañño aggamahesī hutvā imaṃ puttaṃ vijāyi. Sā yakkhinī tadā okāsaṃ labhitvā deviyā passantiyāva bībhaccharūpā hutvā āgantvā taṃ dārakaṃ gahetvā palāyi. Devī ‘‘yakkhinī me puttaṃ gahetvā palāyī’’ti mahāsaddena viravi. Itarāpi dārakaṃ mūlakandaṃ viya muruṃ muruṃ karontī khāditvā deviyā hatthavikārādīhi bheravaṃ pakāsetvā tajjetvā pakkāmi. Rājā taṃ vacanaṃ sutvā ‘‘kiṃ sakkā yakkhiniyā kātu’’nti tuṇhī ahosi. Puna deviyā vijāyanakāle daḷhaṃ ārakkhamakāsi. Devī puttaṃ puna vijāyi. Yakkhinī āgantvā tampi khāditvā gatā. Tatiyavāre <a name="M4.0496"></a> tassā kucchiyaṃ mahāsatto paṭisandhiṃ gaṇhi. Rājā mahājanaṃ sannipātetvā ‘‘deviyā jātaṃ jātaṃ pajaṃ ekā yakkhinī khādati<a name="P4.0492"></a>, kiṃ nu kho kātabba’’nti pucchi. Atheko ‘‘yakkhā nāma tālapaṇṇassa bhāyanti, deviyā hatthapādesu tālapaṇṇaṃ bandhituṃ vaṭṭatī’’ti āha. Atheko ‘‘ayogharassa bhāyanti, ayogharaṃ kātuṃ vaṭṭatī’’ti āha. Rājā ‘‘sādhū’’ti attano vijite kammāre sannipātetvā ‘‘ayogharaṃ karothā’’ti āṇāpetvā āyuttake adāsi. Antonagareyeva ramaṇīye bhūmibhāge gehaṃ paṭṭhapesuṃ, thambhe ādiṃ katvā sabbagehasambhārā ayomayāva ahesuṃ, navahi māsehi ayomayaṃ mahantaṃ caturassasālaṃ niṭṭhānaṃ agamāsi. Taṃ niccaṃ pajjalitapadīpameva hoti.</p>
<p class="bodytext">Rājā deviyā gabbhaparipākaṃ ñatvā ayogharaṃ alaṅkārāpetvā taṃ ādāya ayogharaṃ pāvisi. Sā tattha dhaññapuññalakkhaṇasampannaṃ puttaṃ vijāyi, ‘‘ayogharakumāro’’tvevassa nāmaṃ kariṃsu. Taṃ dhātīnaṃ datvā mahantaṃ ārakkhaṃ saṃvidahitvā rājā deviṃ ādāya nagaraṃ padakkhiṇaṃ katvā alaṅkatapāsādatalameva abhiruhi. Yakkhinīpi udakavāraṃ gantvā vessavaṇassa udakaṃ vahantī jīvitakkhayaṃ pattā. Mahāsatto ayoghareyeva vaḍḍhitvā viññutaṃ patto tattheva sabbasippāni uggaṇhi. Rājā ‘‘ko me puttassa vayappadeso’’ti amacce pucchitvā ‘‘soḷasavasso, deva, sūro thāmasampanno yakkhasahassampi paṭibāhituṃ samattho’’ti sutvā ‘‘rajjamassa dassāmi, sakalanagaraṃ alaṅkaritvā ayogharato taṃ nīharitvā ānethā’’ti āha. Amaccā ‘‘sādhu, devā’’ti dvādasayojanikaṃ bārāṇasiṃ alaṅkaritvā sabbālaṅkāravibhūsitaṃ maṅgalavāraṇaṃ ādāya tattha gantvā kumāraṃ alaṅkārāpetvā hatthikkhandhe nisīdāpetvā ‘‘deva, kulasantakaṃ <a name="V4.0446"></a> alaṅkatanagaraṃ padakkhiṇaṃ katvā pitaraṃ kāsirājānaṃ vandatha, ajjeva setacchattaṃ labhissathā’’ti āhaṃsu.</p>
<p class="bodytext">Mahāsatto nagaraṃ padakkhiṇaṃ karonto ārāmarāmaṇeyyakavanapokkharaṇibhūmirāmaṇeyyakapāsādarāmaṇeyyakādīni disvā <a name="P4.0493"></a> cintesi ‘‘mama pitā maṃ ettakaṃ kālaṃ bandhanāgāre vasāpesi. Evarūpaṃ alaṅkatanagaraṃ daṭṭhuṃ nādāsi, ko nu kho mayhaṃ doso’’ti amacce pucchi. ‘‘Deva, natthi tumhākaṃ doso, tumhākaṃ pana dvebhātike ekā yakkhinī khādi, tena vo <a name="M4.0497"></a> pitā ayoghare vasāpesi, ayogharena jīvitaṃ tumhākaṃ laddha’’nti. So tesaṃ vacanaṃ sutvā cintesi ‘‘ahaṃ dasa māse lohakumbhiniraye viya ca gūthaniraye viya ca mātukucchimhi vasitvā mātukucchito nikkhantakālato paṭṭhāya soḷasa vassāni etasmiṃ bandhanāgāre vasiṃ, bahi oloketumpi na labhiṃ, ussadaniraye khitto viya ahosiṃ, yakkhiniyā hatthato muttopi panāhaṃ neva ajaro, na amaro homi, kiṃ me rajjena, rajje ṭhitakālato paṭṭhāya dunnikkhamanaṃ hoti, ajjeva mama pitaraṃ pabbajjaṃ anujānāpetvā himavantaṃ pavisitvā pabbajissāmī’’ti. So nagaraṃ padakkhiṇaṃ katvā rājakulaṃ pavisitvā rājānaṃ vanditvā aṭṭhāsi.</p>
<p class="bodytext">Rājā tassa sarīrasobhaṃ oloketvā balavasinehena amacce olokesi. Te ‘‘kiṃ karoma, devā’’ti vadiṃsu. Puttaṃ me ratanarāsimhi ṭhapetvā tīhi saṅkhehi abhisiñcitvā kañcanamālaṃ setacchattaṃ ussāpethāti. Mahāsatto pitaraṃ vanditvā ‘‘na mayhaṃ rajjenattho, ahaṃ pabbajissāmi, pabbajjaṃ me anujānāthā’’ti āha. Tāta rajjaṃ paṭikkhipitvā kiṃkāraṇā pabbajissasīti. ‘‘Deva ahaṃ mātukucchimhi dasa māse gūthaniraye viya vasitvā mātukucchito nikkhanto yakkhinibhayena soḷasa vassāni bandhanāgāre vasanto bahi oloketumpi na alabhiṃ, ussadaniraye khitto viya ahosiṃ, yakkhiniyā hatthato muttomhītipi ajaro amaro na homi. Maccu nāmesa na sakkā kenaci jinituṃ, bhave ukkaṇṭhitomhi, yāva me byādhijarāmaraṇāni nāgacchanti, tāvadeva pabbajitvā dhammaṃ carissāmi, alaṃ me rajjena, anujānātha maṃ, devā’’ti vatvā pitu dhammaṃ desento āha –</p>
<p class="hangnum"><a name="para363"></a><span class="paranum">363</span>.</p>
<p class="gatha1"> ‘‘Yamekarattiṃ <a name="P4.0494"></a> paṭhamaṃ, gabbhe vasati māṇavo;</p>
<p class="gathalast">Abbhuṭṭhitova so yāti, sa gacchaṃ na nivattati.</p>
<p class="hangnum"><a name="para364"></a><span class="paranum">364</span>.</p>
<p class="gatha1"> ‘‘Na <a name="V4.0447"></a> yujjhamānā na balenavassitā, narā na jīranti na cāpi mīyare;</p>
<p class="gathalast">Sabbaṃ hidaṃ jātijarāyupaddutaṃ, taṃ me matī hoti carāmi dhammaṃ.</p>
<p class="hangnum"><a name="para365"></a><span class="paranum">365</span>.</p>
<p class="gatha1"> ‘‘Caturaṅginiṃ <a name="M4.0498"></a> senaṃ subhiṃsarūpaṃ, jayanti raṭṭhādhipatī pasayha;</p>
<p class="gathalast">Na maccuno jayitumussahanti, taṃ me matī hoti carāmi dhammaṃ.</p>
<p class="hangnum"><a name="para366"></a><span class="paranum">366</span>.</p>
<p class="gatha1"> ‘‘Hatthīhi assehi rathehi pattibhi, parivāritā muccare ekacceyyā;</p>
<p class="gathalast">Na maccuno muccitumussahanti, taṃ me matī hoti carāmi dhammaṃ.</p>
<p class="hangnum"><a name="para367"></a><span class="paranum">367</span>.</p>
<p class="gatha1"> ‘‘Hatthīhi assehi rathehi pattibhi, sūrā pabhañjanti padhaṃsayanti;</p>
<p class="gathalast">Na maccuno bhañjitumussahanti, taṃ me matī hoti carāmi dhammaṃ.</p>
<p class="hangnum"><a name="para368"></a><span class="paranum">368</span>.</p>
<p class="gatha1"> ‘‘Mattā gajā bhinnagaḷā pabhinnā, nagarāni maddanti janaṃ hananti;</p>
<p class="gathalast">Na maccuno madditumussahanti, taṃ me matī hoti carāmi dhammaṃ.</p>
<p class="hangnum"><a name="para369"></a><span class="paranum">369</span>.</p>
<p class="gatha1"> ‘‘Issāsino katahatthāpi vīrā, dūrepātī akkhaṇavedhinopi;</p>
<p class="gathalast">Na maccuno vijjhitumussahanti, taṃ me matī hoti carāmi dhammaṃ.</p>
<p class="hangnum"><a name="para370"></a><span class="paranum">370</span>.</p>
<p class="gatha1"> ‘‘Sarāni khīyanti saselakānanā, sabbaṃ hidaṃ khīyati dīghamantaraṃ;</p>
<p class="gathalast">Sabbaṃ hidaṃ bhañjare kālapariyāyaṃ, taṃ me matī hoti carāmi dhammaṃ.</p>
<p class="hangnum"><a name="para371"></a><span class="paranum">371</span>.</p>
<p class="gatha1"> ‘‘Sabbesamevañhi narāna nārinaṃ, calācalaṃ pāṇabhunodha jīvitaṃ;</p>
<p class="gathalast">Paṭova dhuttassa, dumova kūlajo, taṃ me matī hoti carāmi dhammaṃ.</p>
<p class="hangnum"><a name="para372"></a><span class="paranum">372</span>.</p>
<p class="gatha1"> ‘‘Dumapphalāneva <a name="P4.0495"></a><a name="M4.0499"></a> patanti māṇavā, daharā ca vuddhā ca sarīrabhedā;</p>
<p class="gathalast">Nāriyo narā majjhimaporisā ca, taṃ me matī hoti carāmi dhammaṃ.</p>
<p class="hangnum"><a name="para373"></a><span class="paranum">373</span>.</p>
<p class="gatha1"> ‘‘Nāyaṃ vayo tārakarājasannibho, yadabbhatītaṃ gatameva dāni taṃ;</p>
<p class="gathalast">Jiṇṇassa hī natthi ratī kuto sukhaṃ, taṃ me matī hoti carāmi dhammaṃ.</p>
<p class="hangnum"><a name="para374"></a><span class="paranum">374</span>.</p>
<p class="gatha1"> ‘‘Yakkhā <a name="V4.0448"></a> pisācā athavāpi petā, kupitā te assasanti manusse;</p>
<p class="gathalast">Na maccuno assasitussahanti, taṃ me matī hoti carāmi dhammaṃ.</p>
<p class="hangnum"><a name="para375"></a><span class="paranum">375</span>.</p>
<p class="gatha1"> ‘‘Yakkhe pisāce athavāpi pete, kupitepi te nijjhapanaṃ karonti;</p>
<p class="gathalast">Na maccuno nijjhapanaṃ karonti, taṃ me matī hoti carāmi dhammaṃ.</p>
<p class="hangnum"><a name="para376"></a><span class="paranum">376</span>.</p>
<p class="gatha1"> ‘‘Aparādhake dūsake heṭhake ca, rājāno daṇḍenti viditvāna dosaṃ;</p>
<p class="gathalast">Na maccuno daṇḍayitussahanti, taṃ me matī hoti carāmi dhammaṃ.</p>
<p class="hangnum"><a name="para377"></a><span class="paranum">377</span>.</p>
<p class="gatha1"> ‘‘Aparādhakā dūsakā heṭhakā ca, labhanti te rājino nijjhapetuṃ;</p>
<p class="gathalast">Na maccuno nijjhapanaṃ karonti, taṃ me matī hoti carāmi dhammaṃ.</p>
<p class="hangnum"><a name="para378"></a><span class="paranum">378</span>.</p>
<p class="gatha1"> ‘‘Na khattiyoti na ca brāhmaṇoti, na aḍḍhakā balavā tejavāpi;</p>
<p class="gathalast">Na maccurājassa apekkhamatthi, taṃ me matī hoti carāmi dhammaṃ.</p>
<p class="hangnum"><a name="para379"></a><span class="paranum">379</span>.</p>
<p class="gatha1"> ‘‘Sīhā <a name="M4.0500"></a> ca byagghā ca athopi dīpiyo, pasayha khādanti vipphandamānaṃ;</p>
<p class="gathalast">Na maccuno khāditumussahanti, taṃ me matī hoti carāmi dhammaṃ.</p>
<p class="hangnum"><a name="para380"></a><span class="paranum">380</span>.</p>
<p class="gatha1"> ‘‘Māyākārā raṅgamajjhe karontā, mohenti cakkhūni janassa tāvade;</p>
<p class="gathalast">Na maccuno mohayitussahanti, taṃ me matī hoti carāmi dhammaṃ.</p>
<p class="hangnum"><a name="para381"></a><span class="paranum">381</span>.</p>
<p class="gatha1"> ‘‘Āsīvisā <a name="P4.0496"></a> kupitā uggatejā, ḍaṃsanti mārentipi te manusse;</p>
<p class="gathalast">Na maccuno ḍaṃsitumussahanti, taṃ me matī hoti carāmi dhammaṃ.</p>
<p class="hangnum"><a name="para382"></a><span class="paranum">382</span>.</p>
<p class="gatha1"> ‘‘Āsīvisā kupitā yaṃ ḍaṃsanti, tikicchakā tesa visaṃ hananti;</p>
<p class="gathalast">Na maccuno daṭṭhavisaṃ hananti, taṃ me matī hoti carāmi dhammaṃ.</p>
<p class="hangnum"><a name="para383"></a><span class="paranum">383</span>.</p>
<p class="gatha1"> ‘‘Dhammantarī vettaraṇī ca bhojo, visāni hantvāna bhujaṅgamānaṃ;</p>
<p class="gathalast">Suyyanti te kālakatā tatheva, taṃ me matī hoti carāmi dhammaṃ.</p>
<p class="hangnum"><a name="para384"></a><span class="paranum">384</span>.</p>
<p class="gatha1"> ‘‘Vijjādharā <a name="V4.0449"></a> ghoramadhīyamānā, adassanaṃ osadhehi vajanti;</p>
<p class="gathalast">Na maccurājassa vajantadassanaṃ, taṃ me matī hoti carāmi dhammaṃ.</p>
<p class="hangnum"><a name="para385"></a><span class="paranum">385</span>.</p>
<p class="gatha1"> ‘‘Dhammo have rakkhati dhammacāriṃ, dhammo suciṇṇo sukhamāvahāti;</p>
<p class="gathalast">Esānisaṃso dhamme suciṇṇe, na duggatiṃ gacchati dhammacārī.</p>
<p class="hangnum"><a name="para386"></a><span class="paranum">386</span>.</p>
<p class="gatha1"> ‘‘Na <a name="M4.0501"></a> hi dhammo adhammo ca, ubho samavipākino;</p>
<p class="gathalast">Adhammo nirayaṃ neti, dhammo pāpeti suggati’’nti.</p>
<p class="bodytext">Tattha <span class="bld">yamekaratti</span>nti yebhuyyena sattā mātukucchimhi paṭisandhiṃ gaṇhantā rattiyaṃyeva gaṇhanti, tasmā evamāha. Ayaṃ panettha attho – yaṃ ekarattiṃ vā divā vā paṭhamameva paṭisandhiṃ gaṇhitvā mātukucchisaṅkhāte gabbhe vasati. <span class="bld">Māṇavo</span>ti satto kalalabhāvena patiṭṭhāti. <span class="bld">Abbhuṭṭhitova so yātī</span>ti so māṇavo yathā nāma valāhakasaṅkhāto abbho uṭṭhito nibbatto vāyuvegāhato paṭigacchati, tatheva –</p>
<p class="gatha1">‘‘Paṭhamaṃ kalalaṃ hoti, kalalā hoti abbudaṃ;</p>
<p class="gatha2">Abbudā jāyate pesi, pesi nibbattatī ghano;</p>
<p class="gathalast">Ghanā pasākhā jāyanti, kesā lomā nakhāpi ca.</p>
<p class="gatha2">‘‘Yañcassa bhuñjatī mātā, annaṃ pānañca bhojanaṃ;</p>
<p class="gathalast">Tena so tattha yāpeti, mātukucchigato naroti. (saṃ. ni. 1.235);</p>
<p class="bodytext">Imaṃ mātukucchiyaṃ kalalādibhāvaṃ, mātukucchito ca nikkhanto mandadasakādibhāvaṃ āpajjamāno satataṃ samitaṃ gacchati. <span class="bld">Sa gacchaṃ na nivattatī</span>ti sacāyaṃ <a name="P4.0497"></a> evaṃ gacchanto puna abbudato kalalabhāvaṃ, pesiādito vā abbudādibhāvaṃ, khiḍḍādasakato mandadasakabhāvaṃ, vaṇṇadasakādito vā khiḍḍādasakādibhāvaṃ pāpuṇituṃ na nivattati. Yathā pana so valāhako vātavegena saṃcuṇṇiyamāno ‘‘ahaṃ asukaṭṭhāne nāma uṭṭhito puna nivattitvā tattheva gantvā pakatibhāvena ṭhassāmī’’ti na labhati, yaṃ disaṃ gataṃ, taṃ gatameva, yaṃ antarahitaṃ, taṃ antarahitameva hoti, tathā sopi kalalādibhāvena gacchamāno gacchateva, tasmiṃ tasmiṃ koṭṭhāse saṅkhārā purimānaṃ purimānaṃ paccayā hutvā pacchato anivattitvā tattha tattheva bhijjanti, jarākāle <a name="V4.0450"></a> saṅkhārā ‘‘amhehi esa pubbe yuvā thāmasampanno kato, puna naṃ nivattitvā tattheva karissāmā’’ti na labhanti, tattha tattheva antaradhāyantīti dasseti.</p>
<p class="bodytext"><span class="bld">Na</span> <a name="M4.0502"></a> <span class="bld">yujjhamānā</span>ti ubhato byūḷhe saṅgāme yujjhantā. <span class="bld">Na balenavassitā</span>ti na kāyabalena vā yodhabalena vā upagatā samannāgatā. <span class="bld">Na jīrantī</span>ti purima-na-kāraṃ āharitvā evarūpāpi narā na jīranti na cāpi na mīyareti attho veditabbo. <span class="bld">Sabbaṃ hida</span>nti mahārāja, sabbameva idaṃ pāṇamaṇḍalaṃ mahāyantena pīḷiyamānā ucchughaṭikā viya jātiyā ca jarāya ca upaddutaṃ niccaṃ pīḷitaṃ. <span class="bld">Taṃ me matī hotī</span>ti tena kāraṇena mama ‘‘pabbajitvā dhammaṃ carāmī’’ti mati hoti cittaṃ uppajjati.</p>
<p class="bodytext"><span class="bld">Caturaṅgini</span>nti hatthiādīhi caturaṅgehi samannāgataṃ. <span class="bld">Senaṃ subhiṃsarūpa</span>nti suṭṭhu bhiṃsanakajātikaṃ senaṃ. <span class="bld">Jayantī</span>ti kadāci ekacce rājāno attano senāya jayanti. <span class="bld">Na maccuno</span>ti tepi rājāno mahāsenassa maccuno senaṃ jayituṃ na ussahanti, na byādhijarāmaraṇāni maddituṃ sakkonti. <span class="bld">Muccare ekacceyyā</span>ti etehi hatthiādīhi parivāritā ekacce paccāmittānaṃ hatthato muccanti, maccuno pana santikā muccituṃ na sakkonti. <span class="bld">Pabhañjantī</span>ti etehi hatthiādīhi paccatthikarājūnaṃ nagarāni pabhañjanti. <span class="bld">Padhaṃsayantī</span>ti mahājanaṃ dhaṃsentā padhaṃsentā jīvitakkhayaṃ pāpenti. <span class="bld">Na maccuno</span>ti tepi maraṇakāle patte maccuno bhañjituṃ na sakkonti.</p>
<p class="bodytext"><span class="bld">Bhinnagaḷā pabhinnā</span>ti tīsu ṭhānesu pabhinnā hutvā madaṃ gaḷantā, paggharitamadāti attho. <span class="bld">Na maccuno</span>ti tepi mahāmaccuṃ maddituṃ na sakkonti. <span class="bld">Issāsino</span>ti issāsā dhanuggahā. <span class="bld">Katahatthā</span>ti susikkhitā. <span class="bld">Dūrepātī</span>ti saraṃ dūre pātetuṃ samatthā. <span class="bld">Akkhaṇavedhino</span>ti aviraddhavedhino, vijjuālokena vijjhanasamatthā vā. <span class="bld">Sarānī</span>ti anotattādīni mahāsarāni khīyantiyeva. <span class="bld">Saselakānanā</span>ti sapabbatavanasaṇḍā mahāpathavīpi khīyati. <span class="bld">Sabbaṃ hida</span>nti sabbamidaṃ saṅkhāragataṃ dīghamantaraṃ ṭhatvā khīyateva. Kappuṭṭhānaggiṃ <a name="P4.0498"></a> patvā mahāsinerupi aggimukhe madhusitthakaṃ viya vilīyateva, aṇumattopi saṅkhāro ṭhātuṃ na sakkoti. <span class="bld">Kālapariyāya</span>nti kālapariyāyaṃ nassanakālavāraṃ patvā <span class="bld">sabbaṃ bhañjare,</span> sabbaṃ saṅkhāragataṃ bhijjateva. Tassa pakāsanatthaṃ <span class="bld">sattasūriyasuttaṃ</span> (a. ni. 7.66) āharitabbaṃ.</p>
<p class="bodytext"><span class="bld">Calācala</span>nti cañcalaṃ sakabhāvena ṭhātuṃ asamatthaṃ nānābhāvavinābhāvasabhāvameva. <span class="bld">Pāṇabhunodha</span> <a name="V4.0451"></a> <span class="bld">jīvita</span>nti idha loke imesaṃ pāṇabhūtānaṃ jīvitaṃ<a name="M4.0503"></a>. <span class="bld">Paṭova dhuttassa, dumova kūlajo</span>ti suradhutto hi suraṃ disvāva udare baddhaṃ sāṭakaṃ datvā pivateva, nadīkūle jātadumova kūle lujjamāne lujjati, yathā esa paṭo ca dumo ca cañcalo, evaṃ sattānaṃ jīvitaṃ, devāti. <span class="bld">Dumapphalānevā</span>ti yathā pakkāni phalāni vātāhatāni dumaggato bhūmiyaṃ patanti, tathevime māṇavā jarāvātāhatā jīvitā gaḷitvā maraṇapathaviyaṃ patanti. <span class="bld">Daharā</span>ti antamaso kalalabhāve ṭhitāpi. <span class="bld">Majjhimaporisā</span>ti nārīnarānaṃ majjhe ṭhitā ubhatobyañjanakanapuṃsakā.</p>
<p class="bodytext"><span class="bld">Tārakarājasannibho</span>ti yathā tārakarājā kāḷapakkhe khīṇo, puna juṇhapakkhe pūrati, na evaṃ sattānaṃ vayo. Sattānañhi yaṃ abbhatītaṃ, gatameva dāni taṃ, na tassa punāgamanaṃ atthi. <span class="bld">Kuto sukha</span>nti jarājiṇṇassa kāmaguṇesu ratipi natthi, te paṭicca uppajjanakasukhaṃ kutoyeva. <span class="bld">Yakkhā</span>ti mahiddhikā yakkhā. <span class="bld">Pisācā</span>ti paṃsupisācakā. <span class="bld">Petā</span>ti pettivisayikā. <span class="bld">Assasantī</span>ti assāsavātena upahananti, āvisantīti vā attho. <span class="bld">Na maccuno</span>ti maccuṃ pana tepi assāsena upahanituṃ vā āvisituṃ vā na sakkonti. <span class="bld">Nijjhapanaṃ karontī</span>ti balikammavasena khamāpenti pasādenti. <span class="bld">Aparādhake</span>ti rājāparādhakārake. <span class="bld">Dūsake</span>ti rajjadūsake. <span class="bld">Heṭhake</span>ti sandhicchedādīhi lokaviheṭhake. <span class="bld">Rājāno</span>ti rājāno. <span class="bld">Viditvāna dosa</span>nti dosaṃ jānitvā yathānurūpena daṇḍena daṇḍentīti attho. <span class="bld">Na maccuno</span>ti tepi maccuṃ daṇḍayituṃ na sakkonti.</p>
<p class="bodytext"><span class="bld">Nijjhapetu</span>nti sakkhīhi attano niraparādhabhāvaṃ pakāsetvā pasādetuṃ. <span class="bld">Na aḍḍhakā balavā tejavāpī</span>ti ‘‘ime aḍḍhā, ayaṃ kāyabalañāṇabalādīhi balavā, ayaṃ tejavā’’ti evampi na paccurājassa apekkhaṃ atthi, ekasmimpi satte apekkhaṃ pemaṃ sineho natthi, sabbameva abhimaddatīti dasseti. <span class="bld">Pasayhā</span>ti balakkārena abhibhavitvā. <span class="bld">Na maccuno</span>ti tepi maccuṃ khādituṃ na sakkonti. <span class="bld">Karontā</span>ti māyaṃ karontā. <span class="bld">Mohentī</span>ti abhūtaṃ bhūtaṃ katvā dassentā mohenti. <span class="bld">Uggatejā</span>ti uggatena visatejena samannāgatā. <span class="bld">Tikicchakā</span>ti visavejjā. <span class="bld">Dhammantarī vettaraṇī ca bhojo</span>ti ete evaṃnāmakā vejjā. <span class="bld">Ghoramadhīyamānā</span>ti ghoraṃ nāma vijjaṃ adhīyantā. <span class="bld">Osadhehī</span>ti ghoraṃ vā gandhāriṃ <a name="P4.0499"></a> vā vijjaṃ sāvetvā osadhaṃ ādāya tehi osadhehi paccatthikānaṃ adassanaṃ vajanti.</p>
<p class="bodytext"><span class="bld">Dhammo</span>ti <a name="M4.0504"></a> sucaritadhammo. <span class="bld">Rakkhatī</span>ti yena rakkhito, taṃ paṭirakkhati. <span class="bld">Sukha</span>nti chasu kāmasaggesu sukhaṃ āvahati. <span class="bld">Pāpetī</span>ti paṭisandhivasena upaneti.</p>
<p class="bodytext">Evaṃ <a name="V4.0452"></a> mahāsatto catuvīsatiyā gāthāhi pitu dhammaṃ desetvā ‘‘mahārāja, tumhākaṃ rajjaṃ tumhākameva hotu, na mayhaṃ iminā attho, tumhehi pana saddhiṃ kathentameva maṃ byādhijarāmaraṇāni upagacchanti, tiṭṭhatha, tumhe’’ti vatvā ayadāmaṃ chinditvā mattahatthī viya kañcanapañjaraṃ chinditvā sīhapotako viya kāme pahāya mātāpitaro vanditvā nikkhami. Athassa pitā ‘‘mamapi rajjenattho natthī’’ti rajjaṃ pahāya tena saddhiññeva nikkhami, tasmiṃ nikkhante devīpi amaccāpi brāhmaṇagahapatikādayopīti sakalanagaravāsino gehāni chaḍḍetvā nikkhamiṃsu. Samāgamo mahā ahosi, parisā dvādasayojanikā jātā. Taṃ ādāya mahāsatto himavantaṃ pāvisi. Sakko tassa nikkhantabhāvaṃ ñatvā vissakammaṃ pesetvā dvādasayojanāyāmaṃ sattayojanavitthāraṃ assamapadaṃ kāresi. Sabbe pabbajitaparikkhāre paṭiyādāpesi. Ito paraṃ mahāsattassa pabbajjā ca ovādadānañca brahmalokaparāyaṇatā ca parisāya anapāyagamanīyatā ca sabbā heṭṭhā vuttanayeneva veditabbā.</p>
<p class="bodytext">Satthā imaṃ dhammadesanaṃ āharitvā ‘‘evaṃ, bhikkhave, pubbepi tathāgato mahābhinikkhamanaṃ nikkhantoyevā’’ti vatvā jātakaṃ samodhānesi – ‘‘tadā mātāpitaro mahārājakulāni ahesuṃ, sesaparisā buddhaparisā, ayogharapaṇḍito pana ahameva ahosi’’nti.</p>
<p class="centered">Ayogharajātakavaṇṇanā cuddasamā.</p>
<p class="bodytext">Jātakuddānaṃ –</p>
<p class="gatha1">Mātaṅgo cittasambhūto, sivi sirī ca rohaṇaṃ;</p>
<p class="gathalast">Haṃso sattigumbo bhallā, somanassaṃ campeyyakaṃ.</p>
<p class="gatha1">Palobhaṃ pañcapaṇḍitaṃ, hatthipālaṃ ayogharaṃ;</p>
<p class="gathalast">Vīsatiyamhi jātakā, catuddaseva saṅgitā.</p>
<p class="centered">Vīsatinipātavaṇṇanā niṭṭhitā.</p>
<p class="centered">(Catuttho bhāgo niṭṭhito)</p>
<p class="centered"> Namo tassa bhagavato arahato sammāsambuddhassa</p>
<p class="nikaya">Khuddakanikāye</p>
<p class="book">Jātaka-aṭṭhakathā</p>
<p class="title">(Pañcamo bhāgo)</p>
<p class="chapter">16. Tiṃsanipāto</p>
<p class="hangnum"> </p>
<p class="bodytext"> [151] 1. Kiṃchandajātakavaṇṇanā</p>
<p class="bodytext"><span class="bld">Kiṃchando</span> <a name="V5.0001"></a><a name="P5.0001"></a><a name="M5.0001"></a> <span class="bld">kimadhippāyo</span>ti idaṃ satthā jetavane viharanto uposathakammaṃ ārabbha kathesi. Ekadivasañhi satthā bahū upāsake ca upāsikāyo ca uposathike dhammassavanatthāya āgantvā dhammasabhāyaṃ nisinne ‘‘uposathikāttha upāsakā’’ti pucchitvā ‘‘āma, bhante’’ti vutte ‘‘sādhu vo <a name="V5.0002"></a> kataṃ uposathaṃ karontehi, porāṇakā upaḍḍhūposathakammassa nissandena mahantaṃ yasaṃ paṭilabhiṃsū’’ti vatvā tehi yācito atītaṃ āhari.</p>
<p class="bodytext">Atīte bārāṇasiyaṃ brahmadatto dhammena rajjaṃ kārento saddho ahosi dānasīlauposathakammesu appamatto. So sesepi amaccādayo dānādīsu samādapesi. Purohito panassa parapiṭṭhimaṃsiko lañjakhādako kūṭavinicchayiko ahosi. Rājā uposathadivase amaccādayo pakkosāpetvā ‘‘uposathikā hothā’’ti āha. Purohito uposathaṃ na samādiyi. Atha naṃ divā lañjaṃ gahetvā kūṭaḍḍaṃ katvā upaṭṭhānaṃ āgataṃ rājā ‘‘tumhe uposathikā’’ti amacce pucchanto ‘‘tvampi ācariya uposathiko’’ti pucchi. So ‘‘āmā’’ti musāvādaṃ <a name="M5.0002"></a> katvā pāsādā otari. Atha naṃ eko amacco ‘‘nanu tumhe na uposathikā’’ti codesi. So āha – ‘‘ahaṃ velāyameva bhuñjiṃ, gehaṃ pana gantvā mukhaṃ vikkhāletvā uposathaṃ adhiṭṭhāya sāyaṃ <a name="P5.0002"></a> na bhuñjissāmi, rattiṃ sīlaṃ rakkhissāmi, evaṃ me upaḍḍhūposathakammaṃ bhavissatī’’ti? ‘‘Sādhu, ācariyā’’ti. So gehaṃ gantvā tathā akāsi. Punekadivasaṃ tasmiṃ vinicchaye nisinne aññatarā sīlavatī itthī aḍḍaṃ karontī gharaṃ gantuṃ alabhamānā ‘‘uposathakammaṃ nātikkamissāmī’’ti upakaṭṭhe kāle mukhaṃ vikkhāletuṃ ārabhi. Tasmiṃ khaṇe brāhmaṇassa supakkānaṃ ambaphalānaṃ ambapiṇḍi āhariyittha. So tassā uposathikabhāvaṃ ñatvā ‘‘imāni khāditvā uposathikā hohī’’ti adāsi. Sā tathā akāsi. Ettakaṃ brāhmaṇassa kammaṃ.</p>
<p class="bodytext">So aparabhāge kālaṃ katvā himavantapadese kosikigaṅgāya tīre tiyojanike ambavane ramaṇīye bhūmibhāge sobhaggappatte kanakavimāne alaṅkatasirisayane suttappabuddho viya nibbatti alaṅkatapaṭiyatto uttamarūpadharo soḷasasahassadevakaññāparivāro. So rattiññeva taṃ sirisampattiṃ anubhoti. Vemānikapetabhāvena hissa kammasarikkhako vipāko ahosi, tasmā aruṇe uggacchante ambavanaṃ pavisati, paviṭṭhakkhaṇeyevassa dibbattabhāvo antaradhāyati, asītihatthatālakkhandhappamāṇo attabhāvo nibbattati, sakalasarīraṃ jhāyati, supupphitakiṃsuko viya hoti. Dvīsu hatthesu ekekāva aṅguli, tattha mahākuddālappamāṇā nakhā honti. Tehi nakhehi attano piṭṭhimaṃsaṃ phāletvā uppāṭetvā khādanto vedanāppatto mahāravaṃ ravanto dukkhaṃ anubhoti. Sūriye atthaṅgate taṃ sarīraṃ antaradhāyati, dibbasarīraṃ nibbattati, alaṅkatapaṭiyattā dibbanāṭakitthiyo nānātūriyāni gahetvā parivārenti. So mahāsampattiṃ anubhavanto ramaṇīye ambavane dibbapāsādaṃ abhiruhati. Iti so uposathikāya itthiyā ambaphaladānassa nissandena tiyojanikaṃ ambavanaṃ paṭilabhati<a name="V5.0003"></a>, lañjaṃ gahetvā kūṭaḍḍakaraṇanissandena pana piṭṭhimaṃsaṃ uppāṭetvā <a name="P5.0003"></a> khādati, upaḍḍhūposathassa nissandena rattiṃ sampattiṃ anubhoti, soḷasasahassanāṭakitthīhi parivuto paricāresi.</p>
<p class="bodytext">Tasmiṃ <a name="M5.0003"></a> kāle bārāṇasirājā kāmesu dosaṃ disvā isipabbajjaṃ pabbajitvā adhogaṅgāya ramaṇīye bhūmipadese paṇṇasālaṃ kāretvā uñchācariyāya yāpento vihāsi. Athekadivasaṃ tamhā ambavanā mahāghaṭappamāṇaṃ ambapakkaṃ gaṅgāya patitvā sotena vuyhamānaṃ tassa tāpasassa paribhogatitthābhimukhaṃ agamāsi. So mukhaṃ dhovanto taṃ majjhe nadiyā āgacchantaṃ disvā udakaṃ taranto gantvā ādāya assamapadaṃ āharitvā agyāgāre ṭhapetvā satthakena phāletvā yāpanamattaṃ khāditvā sesaṃ kadalipaṇṇehi paṭicchādetvā punappunaṃ divase divase yāva parikkhayā khādi. Tasmiṃ pana khīṇe aññaṃ phalāphalaṃ khādituṃ nāsakkhi, rasataṇhāya bajjhitvā ‘‘tameva ambapakkaṃ khādissāmī’’ti nadītīraṃ gantvā nadiṃ olokento ‘‘ambaṃ alabhitvā na uṭṭhahissāmī’’ti sanniṭṭhānaṃ katvā nisīdi. So tattha nirāhāro ekampi divasaṃ, dvepi, tīṇi, catu, pañca, cha divasāni vātātapena parisussanto ambaṃ olokento nisīdi. Atha sattame divase nadīdevatā āvajjamānā taṃ kāraṇaṃ ñatvā ‘‘ayaṃ tāpaso taṇhāvasiko hutvā sattāhaṃ nirāhāro gaṅgaṃ olokento nisīdi, imassa ambapakkaṃ adātuṃ na yuttaṃ, alabhanto marissati, dassāmi tassā’’ti āgantvā gaṅgāya upari ākāse ṭhatvā tena saddhiṃ sallapantī paṭhamaṃ gāthamāha –</p>
<p class="hangnum"><a name="para1"></a><span class="paranum">1</span>.</p>
<p class="gatha1"> ‘‘Kiṃchando kimadhippāyo, eko sammasi ghammani;</p>
<p class="gathalast">Kiṃpatthayāno kiṃ esaṃ, kena atthena brāhmaṇā’’ti.</p>
<p class="bodytext">Tattha <span class="bld">chando</span>ti ajjhāsayo. <span class="bld">Adhippāyo</span>ti cittaṃ. <span class="bld">Sammasī</span>ti acchasi. <span class="bld">Ghammanī</span>ti gimhe. <span class="bld">Esa</span>nti esanto. <span class="bld">Brāhmaṇā</span>ti pabbajitattā tāpasaṃ ālapati. Idaṃ vuttaṃ hoti – brāhmaṇa, tvaṃ kiṃ adhippāyo kiṃ cintento kiṃ patthento kiṃ gavesanto kenatthena imasmiṃ gaṅgātīre gaṅgaṃ olokento nisinnoti.</p>
<p class="bodytext">Taṃ <a name="P5.0004"></a> sutvā tāpaso nava gāthā abhāsi –</p>
<p class="hangnum"><a name="para2"></a><span class="paranum">2</span>.</p>
<p class="gatha1"> ‘‘Yathā mahā vāridharo, kumbho supariṇāhavā;</p>
<p class="gathalast">Tathūpamaṃ ambapakkaṃ, vaṇṇagandharasuttamaṃ.</p>
<p class="hangnum"><a name="para3"></a><span class="paranum">3</span>.</p>
<p class="gatha1"> ‘‘Taṃ <a name="V5.0004"></a><a name="M5.0004"></a> vuyhamānaṃ sotena, disvānāmalamajjhime;</p>
<p class="gathalast">Pāṇībhi naṃ gahetvāna, agyāyatanamāhariṃ.</p>
<p class="hangnum"><a name="para4"></a><span class="paranum">4</span>.</p>
<p class="gatha1"> ‘‘Tato kadalipattesu, nikkhipitvā sayaṃ ahaṃ;</p>
<p class="gathalast">Satthena naṃ vikappetvā, khuppipāsaṃ ahāsi me.</p>
<p class="hangnum"><a name="para5"></a><span class="paranum">5</span>.</p>
<p class="gatha1"> ‘‘Sohaṃ apetadaratho, byantībhūto dukhakkhamo;</p>
<p class="gathalast">Assādaṃ nādhigacchāmi, phalesvaññesu kesuci.</p>
<p class="hangnum"><a name="para6"></a><span class="paranum">6</span>.</p>
<p class="gatha1"> ‘‘Sosetvā nūna maraṇaṃ, taṃ mamaṃ āvahissati;</p>
<p class="gatha2">Ambaṃ yassa phalaṃ sādu, madhuraggaṃ manoramaṃ;</p>
<p class="gathalast">Yamuddhariṃ vuyhamānaṃ, udadhismā mahaṇṇave.</p>
<p class="hangnum"><a name="para7"></a><span class="paranum">7</span>.</p>
<p class="gatha1"> ‘‘Akkhātaṃ te mayā sabbaṃ, yasmā upavasāmahaṃ;</p>
<p class="gathalast">Rammaṃ pati nisinnosmi, puthulomāyutā puthu.</p>
<p class="hangnum"><a name="para8"></a><span class="paranum">8</span>.</p>
<p class="gatha1"> ‘‘Tvañca kho meva akkhāhi, attānamapalāyini;</p>
<p class="gathalast">Kā vā tvamasi kalyāṇi, kissa vā tvaṃ sumajjhime.</p>
<p class="hangnum"><a name="para9"></a><span class="paranum">9</span>.</p>
<p class="gatha1"> ‘‘Ruppapaṭṭapalimaṭṭhīva, byagghīva girisānujā;</p>
<p class="gathalast">Yā santi nāriyo devesu, devānaṃ paricārikā.</p>
<p class="hangnum"><a name="para10"></a><span class="paranum">10</span>.</p>
<p class="gatha1"> ‘‘Yā ca manussalokasmiṃ, rūpenānvāgatitthiyo;</p>
<p class="gatha2">Rūpena te sadisī natthi, devesu gandhabbamanussaloke;</p>
<p class="gathalast">Puṭṭhāsi me cārupubbaṅgi, brūhi nāmañca bandhave’’ti.</p>
<p class="bodytext">Tattha <span class="bld">vāridharo kumbho</span>ti udakaghaṭo. <span class="bld">Supariṇāhavā</span>ti susaṇṭhāno. <span class="bld">Vaṇṇagandharasuttama</span>nti vaṇṇagandharasehi uttamaṃ. <span class="bld">Disvānā</span>ti disvā. <span class="bld">Amalamajjhime</span>ti nimmalamajjhe. Devataṃ ālapanto evamāha. <span class="bld">Pāṇībhī</span>ti hatthehi. <span class="bld">Agyāyatanamāhari</span>nti attano aggihutasālaṃ āhariṃ. <span class="bld">Vikappetvā</span>ti vicchinditvā. ‘‘Vikantetvā’’tipi pāṭho. ‘‘Khādi’’nti pāṭhaseso. <span class="bld">Ahāsi me</span>ti <a name="V5.0005"></a> taṃ jivhagge ṭhapitamattameva satta rasaharaṇisahassāni pharitvā mama <a name="P5.0005"></a> khudañca pipāsañca hari. <span class="bld">Apetadaratho</span>ti vigatakāyacittadaratho<a name="M5.0005"></a>. Sudhābhojanaṃ bhuttassa viya hi tassa sabbadarathaṃ apahari. <span class="bld">Byantībhūto</span>ti tassa ambapakkassa vigatanto jāto, parikkhīṇaambapakko hutvāti attho. <span class="bld">Dukhakkhamo</span>ti dukkhena asātena kāyakkhamena ceva cittakkhamena ca samannāgato. Aññesu pana kadalipanasādīsu phalesu parittakampi assādaṃ nādhigacchāmi, sabbāni me jivhāya ṭhapitamattāni tittakāneva sampajjantīti dīpeti.</p>
<p class="bodytext"><span class="bld">Sosetvā</span>ti nirāhāratāya sosetvā sukkhāpetvā. <span class="bld">Taṃ mama</span>nti taṃ mama. <span class="bld">Yassā</span>ti yaṃ assa, ahosīti attho. Idaṃ vuttaṃ hoti – yaṃ phalaṃ mama sādu ahosi, yamahaṃ gambhīre puthulaudakakkhandhasaṅkhāte mahaṇṇave vuyhamānaṃ tato udadhismā uddhariṃ, taṃ ambaṃ mama maraṇaṃ āvahissatīti maññāmi, mayhaṃ taṃ alabhantassa jīvitaṃ nappavattissatīti. <span class="bld">Upavasāmī</span>ti khuppipāsāhi upagato vasāmi. <span class="bld">Rammaṃ pati nisinnosmī</span>ti ramaṇīyaṃ nadiṃ pati ahaṃ nisinno. <span class="bld">Puthulomāyutā puthū</span>ti ayaṃ nadī puthulomehi macchehi āyutā puthu vipulā, api nāma me ito sotthi bhaveyyāti adhippāyo. <span class="bld">Apalāyinī</span>ti apalāyitvā mama sammukhe ṭhiteti taṃ devataṃ ālapati. ‘‘Apalāsinī’’tipi pāṭho, palāsarahite anavajjasarīreti attho. <span class="bld">Kissa vā</span>ti kissa vā kāraṇā idhāgatāsīti pucchati.</p>
<p class="bodytext"><span class="bld">Rūpapaṭṭapalimaṭṭhīvā</span>ti suṭṭhu parimajjitakañcanapaṭṭasadisī. <span class="bld">Byagghīvā</span>ti līlāvilāsena taruṇabyagghapotikā viya. <span class="bld">Devāna</span>nti channaṃ kāmāvacaradevānaṃ. <span class="bld">Yā ca manussalokasmi</span>nti yā ca manussaloke. <span class="bld">Rūpenānvāgatitthiyo</span>ti rūpena anvāgatā itthiyo natthīti attano sambhāvanāya evamāha. Tava rūpasadisāya nāma na bhavitabbanti hissa adhippāyo. <span class="bld">Gandhabbamanussaloke</span>ti mūlagandhādinissitesu gandhabbesu ca manussaloke ca. <span class="bld">Cārupubbaṅgī</span>ti cārunā pubbaṅgena ūrulakkhaṇena samannāgate. <span class="bld">Nāmañca bandhave</span>ti attano nāmagottañca bandhave ca mayhaṃ akkhāhīti vadati.</p>
<p class="bodytext">Tato devadhītā aṭṭha gāthā abhāsi –</p>
<p class="hangnum"><a name="para11"></a><span class="paranum">11</span>.</p>
<p class="gatha1"> ‘‘Yaṃ tvaṃ pati nisinnosi, rammaṃ brāhmaṇa kosikiṃ;</p>
<p class="gathalast">Sāhaṃ bhusālayāvutthā, varavārivahoghasā.</p>
<p class="hangnum"><a name="para12"></a><span class="paranum">12</span>.</p>
<p class="gatha1"> ‘‘Nānādumagaṇākiṇṇā<a name="V5.0006"></a><a name="M5.0006"></a>, bahukā girikandarā;</p>
<p class="gathalast">Mameva pamukhā honti, abhisandanti pāvuse.</p>
<p class="hangnum"><a name="para13"></a><span class="paranum">13</span>.</p>
<p class="gatha1"> ‘‘Atho <a name="P5.0006"></a> bahū vanatodā, nīlavārivahindharā;</p>
<p class="gathalast">Bahukā nāgavittodā, abhisandanti vārinā.</p>
<p class="hangnum"><a name="para14"></a><span class="paranum">14</span>.</p>
<p class="gatha1"> ‘‘Tā ambajambulabujā, nīpā tālā cudumbarā;</p>
<p class="gathalast">Bahūni phalajātāni, āvahanti abhiṇhaso.</p>
<p class="hangnum"><a name="para15"></a><span class="paranum">15</span>.</p>
<p class="gatha1"> ‘‘Yaṃ kiñci ubhato tīre, phalaṃ patati ambuni;</p>
<p class="gathalast">Asaṃsayaṃ taṃ sotassa, phalaṃ hoti vasānugaṃ.</p>
<p class="hangnum"><a name="para16"></a><span class="paranum">16</span>.</p>
<p class="gatha1"> ‘‘Etadaññāya medhāvi, puthupañña suṇohi me;</p>
<p class="gathalast">Mā rocaya mabhisaṅgaṃ, paṭisedha janādhipa.</p>
<p class="hangnum"><a name="para17"></a><span class="paranum">17</span>.</p>
<p class="gatha1"> ‘‘Na vāhaṃ vaḍḍhavaṃ maññe, yaṃ tvaṃ raṭṭhābhivaḍḍhana;</p>
<p class="gathalast">Āceyyamāno rājisi, maraṇaṃ abhikaṅkhasi.</p>
<p class="hangnum"><a name="para18"></a><span class="paranum">18</span>.</p>
<p class="gatha1"> ‘‘Tassa jānanti pitaro, gandhabbā ca sadevakā;</p>
<p class="gatha2">Ye cāpi isayo loke, saññatattā tapassino;</p>
<p class="gathalast">Asaṃsayaṃ tepi jānanti, paṭṭhabhūtā yasassino’’ti.</p>
<p class="bodytext">Tattha <span class="bld">kosiki</span>nti yaṃ tvaṃ, brāhmaṇa, rammaṃ kosikiṃ gaṅgaṃ pati nisinno. <span class="bld">Bhusālayāvutthā</span>ti bhuse caṇḍasote ālayo yassa vimānassa, tasmiṃ adhivatthā, gaṅgaṭṭhakavimānavāsinīti attho. <span class="bld">Varavārivahoghasā</span>ti varavārivahena oghena samannāgatā. <span class="bld">Pamukhā</span>ti tā vuttappakārā girikandarā maṃ pamukhaṃ karonti, ahaṃ tāsaṃ pāmokkhā homīti dasseti. <span class="bld">Abhisandantī</span>ti sandanti pavattanti, tato tato āgantvā maṃ kosikigaṅgaṃ pavisantīti attho. <span class="bld">Vanatodā</span>ti na kevalaṃ kandarāva, atha kho bahū vanatodā tamhā tamhā vanamhā udakānipi maṃ bahūni pavisanti. <span class="bld">Nīlavārivahindharā</span>ti maṇivaṇṇena nīlavārinā yutte udakakkhandhasaṅkhāte vahe dhārayantiyo. <span class="bld">Nāgavittodā</span>ti nāgānaṃ vittikārena dhanasaṅkhātena vā udakena <a name="V5.0007"></a> samannāgatā. <span class="bld">Vārinā</span>ti evarūpā hi bahū nadiyo maṃ vārināva abhisandanti pūrentīti dasseti.</p>
<p class="bodytext"><span class="bld">Tā</span>ti <a name="M5.0007"></a> tā nadiyo. <span class="bld">Āvahantī</span>ti etāni ambādīni ākaḍḍhanti. Sabbāni hi etāni upayogatthe paccattavacanāni. Atha vā <span class="bld">tā</span>ti upayogabahuvacanaṃ. <span class="bld">Āvahantī</span>ti imāni ambādīni tā nadiyo āgacchanti, upagacchantīti attho, evaṃ upagatāni pana mama sotaṃ pavisantīti adhippāyo. <span class="bld">Sotassā</span>ti yaṃ ubhato tīre jātarukkhehi phalaṃ mama ambuni patati, sabbaṃ taṃ mama sotasseva vasānugaṃ hoti. Natthettha saṃsayoti evaṃ ambapakkassa nadīsotena āgamanakāraṇaṃ kathesi.</p>
<p class="bodytext"><span class="bld">Medhāvi puthupaññā</span>ti ubhayaṃ ālapanameva. <span class="bld">Mā rocayā</span>ti evaṃ taṇhābhisaṅgaṃ mā rocaya. <span class="bld">Paṭisedhā</span>ti paṭisedhehi nanti rājānaṃ ovadati. <span class="bld">Vaḍḍhava</span>nti paññāvaḍḍhabhāvaṃ paṇḍitabhāvaṃ. <span class="bld">Raṭṭhābhivaḍḍhanā</span>ti <a name="P5.0007"></a> raṭṭhassa abhivaḍḍhana. <span class="bld">Āceyyamāno</span>ti maṃsalohitehi āciyanto vaḍḍhanto, taruṇova hutvāti attho. <span class="bld">Rājisī</span>ti taṃ ālapati. Idaṃ vuttaṃ hoti – yaṃ tvaṃ nirāhāratāya sussamāno taruṇova samāno ambalobhena maraṇaṃ abhikaṅkhasi, na ve ahaṃ tava imaṃ paṇḍitabhāvaṃ maññāmīti.</p>
<p class="bodytext"><span class="bld">Tassā</span>ti yo puggalo taṇhāvasiko hoti, tassa taṇhāvasikabhāvaṃ ‘‘pitaro’’ti saṅkhaṃ gatā brahmāno ca saddhiṃ kāmāvacaradevehi gandhabbā ca vuttappakārā dibbacakkhukā isayo ca asaṃsayaṃ jānanti. Anacchariyañcetaṃ, yaṃ te iddhimanto jāneyyuṃ, ‘‘asuko hi nāma taṇhāvasiko hotī’’ti. Puna tesaṃ bhāsamānānaṃ vacanaṃ sutvā yepi tesaṃ paṭṭhabhūtā yasassino paricārakā, tepi jānanti. Pāpakammaṃ karontassa hi raho nāma natthīti tāpasassa saṃvegaṃ uppādentī evamāha.</p>
<p class="bodytext">Tato tāpaso catasso gāthā abhāsi –</p>
<p class="hangnum"><a name="para19"></a><span class="paranum">19</span>.</p>
<p class="gatha1"> ‘‘Evaṃ viditvā vidū sabbadhammaṃ, viddhaṃsanaṃ cavanaṃ jīvitassa;</p>
<p class="gathalast">Na cīyatī tassa narassa pāpaṃ, sace na ceteti vadhāya tassa.</p>
<p class="hangnum"><a name="para20"></a><span class="paranum">20</span>.</p>
<p class="gatha1"> ‘‘Isipūgasamaññāte<a name="M5.0008"></a>, evaṃ lokyā viditā sati;</p>
<p class="gathalast">Anariyaparisambhāse, pāpakammaṃ jigīsasi.</p>
<p class="hangnum"><a name="para21"></a><span class="paranum">21</span>.</p>
<p class="gatha1"> ‘‘Sace <a name="V5.0008"></a> ahaṃ marissāmi, tīre te puthusussoṇi;</p>
<p class="gathalast">Asaṃsayaṃ taṃ asiloko, mayi pete āgamissati.</p>
<p class="hangnum"><a name="para22"></a><span class="paranum">22</span>.</p>
<p class="gatha1"> ‘‘Tasmā hi pāpakaṃ kammaṃ, rakkhasseva sumajjhime;</p>
<p class="gathalast">Mā taṃ sabbo jano pacchā, pakuṭṭhāyi mayi mate’’ti.</p>
<p class="bodytext">Tattha <span class="bld">evaṃ viditvā</span>ti yathā ahaṃ sīlañca aniccatañca jānāmi, evaṃ jānitvā ṭhitassa. <span class="bld">Vidū</span>ti viduno. <span class="bld">Sabbadhamma</span>nti sabbaṃ sucaritadhammaṃ. Tividhañhi sucaritaṃ idha sabbadhammoti adhippetaṃ. <span class="bld">Viddhaṃsana</span>nti bhaṅgaṃ. <span class="bld">Cavana</span>nti cutiṃ. <span class="bld">Jīvitassā</span>ti āyuno. Idaṃ vuttaṃ hoti – evaṃ viditvā ṭhitassa paṇḍitassa sabbaṃ sucaritadhammaṃ jīvitassa ca aniccataṃ jānantassa evarūpassa narassa pāpaṃ na cīyati na vaḍḍhati. <span class="bld">Sace na ceteti vadhāya tassā</span>ti tassa saṅkhaṃ gatassa parapuggalassa vadhāya na ceteti na pakappeti, neva parapuggalaṃ vadhāya ceteti, nāpi parasantakaṃ vināseti, ahañca kassaci vadhāya acetetvā kevalaṃ ambapakke āsaṅgaṃ katvā gaṅgaṃ olokento nisinno, tvaṃ mayhaṃ kiṃ nāma akusalaṃ passasīti.</p>
<p class="bodytext"><span class="bld">Isipūgasamaññāte</span>ti <a name="P5.0008"></a> isigaṇena suṭṭhu aññāte isīnaṃ sammate. <span class="bld">Evaṃ lokyā</span>ti tvaṃ nāma pāpapavāhanena lokassa hitāti evaṃ viditā. <span class="bld">Satī</span>ti sati sobhane uttameti ālapanametaṃ. <span class="bld">Anariyaparisambhāse</span>ti ‘‘tassa jānanti pitaro’’tiādikāya asundarāya paribhāsāya samannāgate. <span class="bld">Jigīsasī</span>ti mayi pāpe asaṃvijjantepi maṃ evaṃ paribhāsantī ca paramaraṇaṃ ajjhupekkhantī ca attano pāpakammaṃ gavesasi uppādesi. <span class="bld">Tīre te</span>ti tava gaṅgātīre. <span class="bld">Puthusussoṇī</span>ti puthulāya sundarāya soṇiyā samannāgate. <span class="bld">Pete</span>ti ambapakkaṃ alabhitvā paralokaṃ gate, mateti attho. <span class="bld">Pakuṭṭhāyī</span>ti akkosi garahi nindi. ‘‘Pakvatthāsī’’tipi pāṭho.</p>
<p class="bodytext">Taṃ <a name="M5.0009"></a> sutvā devadhītā pañca gāthā abhāsi –</p>
<p class="hangnum"><a name="para23"></a><span class="paranum">23</span>.</p>
<p class="gatha1"> ‘‘Aññātametaṃ avisayhasāhi, attānamambañca dadāmi te taṃ;</p>
<p class="gathalast">Yo dubbaje kāmaguṇe pahāya, santiñca dhammañca adhiṭṭhitosi.</p>
<p class="hangnum"><a name="para24"></a><span class="paranum">24</span>.</p>
<p class="gatha1"> ‘‘Yo <a name="V5.0009"></a> hitvā pubbasaññogaṃ, pacchāsaṃyojane ṭhito;</p>
<p class="gathalast">Adhammañceva carati, pāpañcassa pavaḍḍhati.</p>
<p class="hangnum"><a name="para25"></a><span class="paranum">25</span>.</p>
<p class="gatha1"> ‘‘Ehi taṃ pāpayissāmi, kāmaṃ appossuko bhava;</p>
<p class="gathalast">Upanayāmi sītasmiṃ, viharāhi anussuko.</p>
<p class="hangnum"><a name="para26"></a><span class="paranum">26</span>.</p>
<p class="gatha1"> ‘‘Taṃ puppharasamattebhi, vakkaṅgehi arindama;</p>
<p class="gatha2">Koñcā mayūrā diviyā, kolaṭṭhimadhusāḷikā;</p>
<p class="gathalast">Kūjitā haṃsapūgehi, kokilettha pabodhare.</p>
<p class="hangnum"><a name="para27"></a><span class="paranum">27</span>.</p>
<p class="gatha1"> ‘‘Ambettha vippasākhaggā, palālakhalasannibhā;</p>
<p class="gathalast">Kosambasalaḷā nīpā, pakkatālavilambino’’ti.</p>
<p class="bodytext">Tattha <span class="bld">aññātameta</span>nti ‘‘garahā te bhavissatīti vadanto ambapakkatthāya vadasī’’ti etaṃ kāraṇaṃ mayā aññātaṃ. <span class="bld">Avisayhasāhī</span>ti rājāno nāma dussahaṃ sahanti, tena naṃ ālapantī evamāha. <span class="bld">Attāna</span>nti taṃ āliṅgitvā ambavanaṃ nayantī attānañca te dadāmi tañca ambaṃ. <span class="bld">Kāmaguṇe</span>ti kañcanamālāsetacchattapaṭimaṇḍite vatthukāme. <span class="bld">Santiñca dhammañcā</span>ti dussīlyavūpasamena santisaṅkhātaṃ sīlañceva sucaritadhammañca. <span class="bld">Adhiṭṭhitosī</span>ti yo tvaṃ ime guṇe upagato, etesu vā patiṭṭhitoti attho.</p>
<p class="bodytext"><span class="bld">Pubbasaññoga</span>nti purimabandhanaṃ. <span class="bld">Pacchāsaṃyojane</span>ti pacchimabandhane. Idaṃ vuttaṃ hoti – ambho tāpasa yo mahantaṃ rajjasirivibhavaṃ pahāya ambapakkamatte <a name="P5.0009"></a> rasataṇhāya bajjhitvā vātātapaṃ agaṇetvā nadītīre sussamāno nisīdati, so mahāsamuddaṃ taritvā velante saṃsīdanapuggalasadiso. Yo puggalo rasataṇhāvasiko adhammañceva carati, rasataṇhāvasena kariyamānaṃ pāpañcassa pavaḍḍhatīti. Iti sā tāpasaṃ garahantī evamāha.</p>
<p class="bodytext"><span class="bld">Kāmaṃ appossuko bhavā</span>ti ekaṃseneva ambapakke nirālayo hohi. <span class="bld">Sītasmi</span>nti sītale ambavane. <span class="bld">Ta</span>nti evaṃ vadamānāva devatā tāpasaṃ <a name="M5.0010"></a> āliṅgitvā ure nipajjāpetvā ākāse pakkhantā tiyojanikaṃ dibbaambavanaṃ disvā sakuṇasaddañca sutvā tāpasassa ācikkhantī ‘‘ta’’nti evamāha. <span class="bld">Puppharasamattebhī</span>ti puppharasena mattehi. <span class="bld">Vakkaṅgehī</span>ti vaṅkagīvehi sakuṇehi abhināditanti <a name="V5.0010"></a> attho. Idāni te sakuṇe ācikkhantī ‘‘koñcā’’tiādimāha. Tattha <span class="bld">diviyā</span>ti dibyā. <span class="bld">Kolaṭṭhimadhusāḷikā</span>ti kolaṭṭhisakuṇā ca nāma suvaṇṇasāḷikā sakuṇā ca. Ete dibbasakuṇā ettha vasantīti dasseti. <span class="bld">Kūjitā haṃsapūgehī</span>ti haṃsagaṇehi upakūjitā viravasaṅghaṭṭitā. <span class="bld">Kokilettha pabodhare</span>ti ettha ambavane kokilā vassantiyo attānaṃ pabodhenti ñāpenti. <span class="bld">Ambetthā</span>ti ambā ettha. <span class="bld">Vippasākhaggā</span>ti phalabhārena onamitasākhaggā. <span class="bld">Palālakhalasannibhā</span>ti pupphasannicayena sālipalālakhalasadisā. <span class="bld">Pakkatālavilambino</span>ti pakkatālaphalavilambino. Evarūpā rukkhā ca ettha atthīti ambavanaṃ vaṇṇeti.</p>
<p class="bodytext">Vaṇṇayitvā ca pana tāpasaṃ tattha otāretvā ‘‘imasmiṃ ambavane ambāni khādanto attano taṇhaṃ pūrehī’’ti vatvā pakkāmi. Tāpaso ambāni khāditvā taṇhaṃ pūretvā vissamitvā ambavane vicaranto taṃ petaṃ dukkhaṃ anubhavantaṃ disvā kiñci vattuṃ nāsakkhi. Sūriye pana atthaṅgate taṃ nāṭakitthiparivāritaṃ dibbasampattiṃ anubhavamānaṃ disvā tisso gāthā abhāsi –</p>
<p class="hangnum"><a name="para28"></a><span class="paranum">28</span>.</p>
<p class="gatha1"> ‘‘Mālī kiriṭī kāyūrī, aṅgadī candanussado;</p>
<p class="gathalast">Rattiṃ tvaṃ paricāresi, divā vedesi vedanaṃ.</p>
<p class="hangnum"><a name="para29"></a><span class="paranum">29</span>.</p>
<p class="gatha1"> ‘‘Soḷasitthisahassāni, yā temā paricārikā;</p>
<p class="gathalast">Evaṃ mahānubhāvosi, abbhuto lomahaṃsano.</p>
<p class="hangnum"><a name="para30"></a><span class="paranum">30</span>.</p>
<p class="gatha1"> ‘‘Kiṃ kammamakarī pubbe, pāpaṃ attadukhāvahaṃ;</p>
<p class="gathalast">Yaṃ karitvā manussesu, piṭṭhimaṃsāni khādasī’’ti.</p>
<p class="bodytext">Tattha <span class="bld">mālī</span>ti dibbamālādharo. <span class="bld">Kiriṭī</span>ti dibbaveṭhanadharo. <span class="bld">Kāyūrī</span>ti dibbābharaṇapaṭimaṇḍito. <span class="bld">Aṅgadī</span>ti dibbaṅgadasamannāgato. <span class="bld">Candanussado</span>ti <a name="P5.0010"></a> dibbacandanavilitto. <span class="bld">Paricāresī</span>ti indriyāni dibbavisayesu cāresi. <span class="bld">Divā</span>ti divā <a name="M5.0011"></a> pana mahādukkhaṃ anubhosi. <span class="bld">Yā temā</span>ti yā te imā. <span class="bld">Abbhuto</span>ti manussaloke abhūtapubbo. <span class="bld">Lomahaṃsano</span>ti ye taṃ passanti, tesaṃ lomāni haṃsanti. <span class="bld">Pubbe</span>ti purimabhave. <span class="bld">Attadukhāvaha</span>nti attano dukkhāvahaṃ. <span class="bld">Manussesū</span>ti yaṃ manussaloke katvā idāni attano piṭṭhimaṃsāni khādasīti pucchati.</p>
<p class="bodytext">Peto <a name="V5.0011"></a> taṃ sañjānitvā ‘‘tumhe maṃ na sañjānātha, ahaṃ tumhākaṃ purohito ahosiṃ, idaṃ me rattiṃ sukhānubhavanaṃ tumhe nissāya katassa upaḍḍhūposathassa nissandena laddhaṃ, divā dukkhānubhavanaṃ pana mayā pakatassa pāpasseva nissandena. Ahañhi tumhehi vinicchaye ṭhapito kūṭaḍḍaṃ karitvā lañjaṃ gahetvā parapiṭṭhimaṃsiko hutvā tassa divā katassa kammassa nissandena idaṃ dukkhaṃ anubhavāmī’’ti vatvā gāthādvayamāha –</p>
<p class="hangnum"><a name="para31"></a><span class="paranum">31</span>.</p>
<p class="gatha1"> ‘‘Ajjhenāni paṭiggayha, kāmesu gadhito ahaṃ;</p>
<p class="gathalast">Acariṃ dīghamaddhānaṃ, paresaṃ ahitāyahaṃ.</p>
<p class="hangnum"><a name="para32"></a><span class="paranum">32</span>.</p>
<p class="gatha1"> ‘‘Yo piṭṭhimaṃsiko hoti, evaṃ ukkacca khādati;</p>
<p class="gathalast">Yathāhaṃ ajja khādāmi, piṭṭhimaṃsāni attano’’ti.</p>
<p class="bodytext">Tattha <span class="bld">ajjhenānī</span>ti vede. <span class="bld">Paṭiggayhā</span>ti paṭiggahetvā adhīyitvā. <span class="bld">Acari</span>nti paṭipajjiṃ. <span class="bld">Ahitāyaha</span>nti ahitāya atthanāsanāya ahaṃ. <span class="bld">Yo piṭṭhimaṃsiko</span>ti yo puggalo paresaṃ piṭṭhimaṃsakhādako pisuṇo hoti. <span class="bld">Ukkaccā</span>ti ukkantitvā.</p>
<p class="bodytext">Idañca pana vatvā tāpasaṃ pucchi – ‘‘tumhe kathaṃ idhāgatā’’ti. Tāpaso sabbaṃ vitthārena kathesi. ‘‘Idāni pana, bhante, idheva vasissatha, gamissathā’’ti. ‘‘Na vasissāmi, assamapadaṃyeva gamissāmī’’ti. Peto ‘‘sādhu, bhante, ahaṃ vo nibaddhaṃ ambapakkena upaṭṭhahissāmī’’ti vatvā attano ānubhāvena assamapadeyeva otāretvā ‘‘anukkaṇṭhā idheva vasathā’’ti paṭiññaṃ gahetvā gato. Tato paṭṭhāya nibaddhaṃ ambapakkena upaṭṭhahi. Tāpaso taṃ paribhuñjanto kasiṇaparikammaṃ katvā jhānābhiññā nibbattetvā brahmalokaparāyaṇo ahosi.</p>
<p class="bodytext">Satthā <a name="P5.0011"></a> upāsakānaṃ imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne keci sotāpannā ahesuṃ, <a name="M5.0012"></a> keci sakadāgāmino, keci anāgāmino. Tadā devadhītā uppalavaṇṇā ahosi, tāpaso pana ahameva ahosinti.</p>
<p class="centered">Kiṃchandajātakavaṇṇanā paṭhamā.</p>
<p class="hangnum"> </p>
<p class="bodytext"> [512] 2. Kumbhajātakavaṇṇanā</p>
<p class="bodytext"><span class="bld">Ko</span> <a name="V5.0012"></a> <span class="bld">pāturāsī</span>ti idaṃ satthā jetavane viharanto visākhāya sahāyikā surāpītā pañcasatā itthiyo ārabbha kathesi. Sāvatthiyaṃ kira surāchaṇe saṅghuṭṭhe tā pañcasatā itthiyo sāmikānaṃ chaṇe kīḷamānānaṃ tikkhasuraṃ paṭiyādetvā ‘‘chaṇaṃ kīḷissāmā’’ti sabbāpi visākhāya santikaṃ gantvā ‘‘sahāyike chaṇaṃ kīḷissāmā’’ti vatvā ‘‘ayaṃ surāchaṇo, na ahaṃ suraṃ pivissāmī’’ti vutte – ‘‘tumhe sammāsambuddhassa dānaṃ detha, mayaṃ chaṇaṃ karissāmā’’ti āhaṃsu. Sā ‘‘sādhū’’ti sampaṭicchitvā tā uyyojetvā satthāraṃ nimantāpetvā mahādānaṃ pavattetvā bahuṃ gandhamālaṃ ādāya sāyanhasamaye dhammakathaṃ sotuṃ tāhi parivutā jetavanaṃ agamāsi. Tā panitthiyo suraṃ pivamānāva tāya saddhiṃ gantvā dvārakoṭṭhake ṭhatvā suraṃ pivitvāva tāya saddhiṃ satthu santikaṃ agamaṃsu. Visākhā satthāraṃ vanditvā ekamantaṃ nisīdi, itarāsu ekaccā satthu santikeyeva nacciṃsu, ekaccā gāyiṃsu, ekaccā hatthakukkuccapādakukkuccāni, ekaccā kalahaṃ akaṃsu.</p>
<p class="bodytext">Satthā tāsaṃ saṃvegajananatthāya bhamukalomato raṃsī vissajjesi, andhakāratimisā ahosi. Tā bhītā ahesuṃ maraṇabhayatajjitā, tena tāsaṃ surā jīri. Satthā nisinnapallaṅke antarahito sinerumuddhani ṭhatvā uṇṇalomato raṃsī vissajjesi, candasūriyasahassuggamanaṃ viya ahosi. Satthā tattha ṭhitova tāsaṃ saṃvegajananatthāya –</p>
<p class="gatha1">‘‘Ko nu hāso kimānando, niccaṃ pajjalite sati;</p>
<p class="gathalast">Andhakārena onaddhā, padīpaṃ na gavesathā’’ti. (dha. pa. 146) –</p>
<p class="unindented">Imaṃ gāthamāha. Gāthāpariyosāne tā pañcasatāpi sotāpattiphale patiṭṭhahiṃsu. Satthā āgantvā gandhakuṭichāyāya buddhāsane nisīdi. Atha <a name="M5.0013"></a> naṃ visākhā vanditvā, ‘‘bhante, idaṃ hirottappabhedakaṃ surāpānaṃ nāma kadā uppanna’’nti pucchi. So tassā ācikkhanto atītaṃ āhari.</p>
<p class="bodytext">Atīte <a name="P5.0012"></a> bārāṇasiyaṃ brahmadatte rajjaṃ kārente eko kāsiraṭṭhavāsī suro nāma vanacarako bhaṇḍapariyesanatthāya himavantaṃ agamāsi. Tattheko rukkho uggantvā porisamatte ṭhāne tidhākappo ahosi. Tassa tiṇṇaṃ kappānaṃ antare cāṭippamāṇo āvāṭo ahosi. So deve vassante udakena pūrito, taṃ parivāretvā harītakī āmalakī maricagaccho ca ahosi<a name="V5.0013"></a>, tesaṃ pakkāni phalāni chijjitvā tattha patanti. Tassāvidūre sayaṃjātasāli jāto, tato suvakā sālisīsāni āharitvā tasmiṃ rukkhe nisīditvā khādanti. Tesaṃ khādamānānaṃ sālīpi taṇḍulāpi tattha patanti. Iti taṃ udakaṃ sūriyasantāpena paccamānaṃ rasaṃ lohitavaṇṇaṃ ahosi. Nidāghasamaye pipāsitā sakuṇagaṇā āgantvā taṃ pivitvā mattā parivattitvā rukkhamūle patiṃsu, tasmiṃ thokaṃ niddāyitvā vikūjamānā pakkamanti. Rukkhasunakhamakkaṭādīsupi eseva nayo. Vanacarako taṃ disvā ‘‘sace idaṃ visaṃ bhaveyya, ime mareyyuṃ, ime pana thokaṃ niddāyitvā yathāsukhaṃ gacchanti, nayidaṃ visa’’nti sayaṃ pivitvā matto hutvā maṃsaṃ khāditukāmo ahosi. Tato aggiṃ katvā rukkhamūle patite tittirakukkuṭādayo māretvā maṃsaṃ aṅgāre pacitvā ekena hatthena naccanto ekena maṃsaṃ khādanto ekāhadvīhaṃ tattheva ahosi.</p>
<p class="bodytext">Tato pana avidūre eko varuṇo nāma tāpaso vasati. Vanacarako aññadāpi tassa santikaṃ gacchati. Athassa etadahosi – ‘‘idaṃ pānaṃ tāpasena saddhiṃ pivissāmī’’ti. So ekaṃ veḷunāḷikaṃ pūretvā pakkamaṃsena saddhiṃ āharitvā paṇṇasālaṃ gantvā, ‘‘bhante, imaṃ <a name="P5.0013"></a> pivathā’’ti vatvā ubhopi maṃsaṃ khādantā piviṃsu. Iti surena ca varuṇena ca diṭṭhattā tassa pānassa ‘‘surā’’ti ca ‘‘varuṇā’’ti ca nāmaṃ jātaṃ. Te ubhopi ‘‘attheso upāyo’’ti veḷunāḷiyo pūretvā kājenādāya paccantanagaraṃ gantvā ‘‘pānakārakā nāma āgatā’’ti rañño ārocāpesuṃ. Rājā ne pakkosāpesi, te tassa pānaṃ upanesuṃ. Rājā dve tayo vāre pivitvā majji, tassa taṃ ekāhadvīhamattameva ahosi. Atha <a name="M5.0014"></a> ne ‘‘aññampi atthī’’ti pucchi. ‘‘Atthi, devā’’ti. ‘‘Kuhi’’nti? ‘‘Himavante devā’’ti. ‘‘Tena hi ānethā’’ti. Te gantvā ekadve vāre ānetvā ‘‘nibaddhaṃ gantuṃ na sakkhissāmā’’ti sambhāre sallakkhetvā tassa rukkhassa tacaṃ ādiṃ katvā sabbasambhāre pakkhipitvā nagare suraṃ kariṃsu. Nāgarā suraṃ pivitvā pamādaṃ āpannā duggatā ahesuṃ, nagaraṃ suññaṃ viya ahosi, tena pānakārakā tato palāyitvā bārāṇasiṃ gantvā ‘‘pānakārakā āgatā’’ti rañño ārocāpesuṃ. Rājā ne pakkosāpetvā paribbayaṃ adāsi. Te tatthāpi suraṃ akaṃsu, tampi nagaraṃ tatheva vinassi, tato palāyitvā sāketaṃ, sāketato sāvatthiṃ agamaṃsu.</p>
<p class="bodytext">Tadā sāvatthiyaṃ sabbamitto nāma rājā ahosi. So tesaṃ saṅgahaṃ katvā ‘‘kena vo attho’’ti pucchitvā ‘‘sambhāramūlena ceva sālipiṭṭhena ca pañcahi cāṭisatehi cā’’ti vutte sabbaṃ dāpesi. Te pañcasu cāṭisatesu suraṃ saṇṭhāpetvā mūsikabhayena cāṭirakkhaṇatthāya ekekāya <a name="V5.0014"></a> cāṭiyā santike ekekaṃ biḷāraṃ bandhiṃsu. Te paccitvā uttaraṇakāle cāṭikucchīsu paggharantaṃ suraṃ pivitvā mattā niddāyiṃsu. Mūsikā āgantvā tesaṃ kaṇṇanāsikadāṭhikanaṅguṭṭhe khāditvā agamaṃsu. ‘‘Biḷārā suraṃ pivitvā matā’’ti <a name="P5.0014"></a> āyuttakapurisā rañño ārocesuṃ. Rājā ‘‘visakārakā ete bhavissantī’’ti tesaṃ dvinnampi janānaṃ sīsāni chindāpesi. Te ‘‘suraṃ deva, madhuraṃ devā’’ti viravantāva mariṃsu. Rājā te mārāpetvā ‘‘cāṭiyo bhindathā’’ti āṇāpesi. Biḷārāpi surāya jiṇṇāya uṭṭhahitvā kīḷantā vicariṃsu, te disvā rañño ārocesuṃ. Rājā ‘‘sace visaṃ assa, ete mareyyuṃ, madhureneva bhavitabbaṃ, pivissāmi na’’nti nagaraṃ alaṅkārāpetvā rājaṅgaṇe maṇḍapaṃ kārāpetvā alaṅkatamaṇḍape samussitasetacchatte rājapallaṅke nisīditvā amaccagaṇaparivuto suraṃ pātuṃ ārabhi.</p>
<p class="bodytext">Tadā sakko devarājā ‘‘ke nu kho mātupaṭṭhānādīsu appamattā tīṇi sucaritāni pūrentī’’ti lokaṃ volokento taṃ rājānaṃ suraṃ pātuṃ nisinnaṃ disvā ‘‘sacāyaṃ suraṃ pivissati, sakalajambudīpo nassissati. Yathā na pivissati, tathā naṃ karissāmī’’ti ekaṃ surāpuṇṇaṃ kumbhaṃ hatthatale ṭhapetvā brāhmaṇavesenāgantvā rañño sammukhaṭṭhāne ākāse ṭhatvā <a name="M5.0015"></a> ‘‘imaṃ kumbhaṃ kiṇātha, imaṃ kumbhaṃ kiṇāthā’’ti āha. Sabbamittarājā taṃ tathā vadantaṃ ākāse ṭhitaṃ disvā ‘‘kuto nu kho brāhmaṇo āgacchatī’’ti tena saddhiṃ sallapanto tisso gāthā abhāsi –</p>
<p class="hangnum"><a name="para33"></a><span class="paranum">33</span>.</p>
<p class="gatha1"> ‘‘Ko pāturāsī tidivā nabhamhi, obhāsayaṃ saṃvariṃ candimāva;</p>
<p class="gathalast">Gattehi te rasmiyo niccharanti, sateratā vijjurivantalikkhe.</p>
<p class="hangnum"><a name="para34"></a><span class="paranum">34</span>.</p>
<p class="gatha1"> ‘‘So chinnavātaṃ kamasī aghamhi, vehāyasaṃ gacchasi tiṭṭhasī ca;</p>
<p class="gathalast">Iddhī nu te vatthukatā subhāvitā, anaddhagūnaṃ api devatānaṃ.</p>
<p class="hangnum"><a name="para35"></a><span class="paranum">35</span>.</p>
<p class="gatha1"> ‘‘Vehāyasaṃ gammamāgamma tiṭṭhasi, kumbhaṃ kiṇāthāti yametamatthaṃ;</p>
<p class="gathalast">Ko <a name="P5.0015"></a> vā tuvaṃ kissa vā tāya kumbho, akkhāhi me brāhmaṇa etamattha’’nti.</p>
<p class="bodytext">Tattha <span class="bld">ko pāturāsī</span>ti kuto pātubhūtosi, kuto āgatosīti attho. <span class="bld">Tidivā nabhamhī</span>ti kiṃ tāvatiṃsabhavanā āgantvā idha nabhamhi ākāse pākaṭo jātosīti pucchati. <span class="bld">Saṃvari</span>nti rattiṃ. <span class="bld">Sateratā</span>ti evaṃnāmikā. <span class="bld">So</span>ti so tvaṃ. <span class="bld">Chinnavāta</span>nti valāhakopi tāva vātena <a name="V5.0015"></a> kamati, tassa pana sopi vāto natthi, tenevamāha. <span class="bld">Kamasī</span>ti pavattesi. <span class="bld">Aghamhī</span>ti appaṭighe ākāse. <span class="bld">Vatthukatā</span>ti vatthu viya patiṭṭhā viya katā. <span class="bld">Anaddhagūnaṃ api devatāna</span>nti yā padasā addhānaṃ agamanena anaddhagūnaṃ devatānaṃ iddhi, sā api tava subhāvitāti pucchati. <span class="bld">Vehāyasaṃ gammamāgammā</span>ti ākāse pavattaṃ padavītihāraṃ paṭicca nissāya. ‘‘Tiṭṭhasī’’ti imassa ‘‘ko vā tuva’’nti iminā sambandho, evaṃ tiṭṭhamāno ko vā tvanti attho. <span class="bld">Yametamattha</span>nti yaṃ etaṃ vadasi. Imassa ‘‘kissa vā tāya’’nti iminā sambandho, yaṃ etaṃ kumbhaṃ kiṇāthāti vadasi, kissa vā te ayaṃ kumbhoti attho.</p>
<p class="bodytext">Tato <a name="M5.0016"></a> sakko ‘‘tena hi suṇāhī’’ti vatvā surāya dose dassento āha –</p>
<p class="hangnum"><a name="para36"></a><span class="paranum">36</span>.</p>
<p class="gatha1"> ‘‘Na sappikumbho napi telakumbho, na phāṇitassa na madhussa kumbho;</p>
<p class="gathalast">Kumbhassa vajjāni anappakāni, dose bahū kumbhagate suṇātha.</p>
<p class="hangnum"><a name="para37"></a><span class="paranum">37</span>.</p>
<p class="gatha1"> ‘‘Gaḷeyya yaṃ pitvā pate papātaṃ, sobbhaṃ guhaṃ candaniyoḷigallaṃ;</p>
<p class="gathalast">Bahumpi bhuñjeyya abhojaneyyaṃ, tassā puṇṇaṃ kumbhamimaṃ kiṇātha.</p>
<p class="hangnum"><a name="para38"></a><span class="paranum">38</span>.</p>
<p class="gatha1"> ‘‘Yaṃ pitvā cittasmiṃ anesamāno, āhiṇḍatī goriva bhakkhasādī;</p>
<p class="gathalast">Anāthamāno <a name="P5.0016"></a> upagāyati naccati ca, tassā puṇṇaṃ kumbhamimaṃ kiṇātha.</p>
<p class="hangnum"><a name="para39"></a><span class="paranum">39</span>.</p>
<p class="gatha1"> ‘‘Yaṃ ve pivitvā acelova naggo, careyya gāme visikhantarāni;</p>
<p class="gathalast">Sammūḷhacitto ativelasāyī, tassā puṇṇaṃ kumbhamimaṃ kiṇātha.</p>
<p class="hangnum"><a name="para40"></a><span class="paranum">40</span>.</p>
<p class="gatha1"> ‘‘Yaṃ pitvā uṭṭhāya pavedhamāno, sīsañca bāhuñca pacālayanto;</p>
<p class="gathalast">So naccatī dārukaṭallakova, tassā puṇṇaṃ kumbhamimaṃ kiṇātha.</p>
<p class="hangnum"><a name="para41"></a><span class="paranum">41</span>.</p>
<p class="gatha1"> ‘‘Yaṃ ve pivitvā aggidaḍḍhā sayanti, atho sigālehipi khāditāse;</p>
<p class="gathalast">Bandhaṃ vadhaṃ bhogajāniñcupenti, tassā puṇṇaṃ kumbhamimaṃ kiṇātha.</p>
<p class="hangnum"><a name="para42"></a><span class="paranum">42</span>.</p>
<p class="gatha1"> ‘‘Yaṃ <a name="M5.0017"></a> pitvā bhāseyya abhāsaneyyaṃ, sabhāyamāsīno apetavattho;</p>
<p class="gathalast">Sammakkhito vantagato byasanno, tassā puṇṇaṃ kumbhamimaṃ kiṇātha.</p>
<p class="hangnum"><a name="para43"></a><span class="paranum">43</span>.</p>
<p class="gatha1"> ‘‘Yaṃ <a name="V5.0016"></a> ve pivitvā ukkaṭṭho āvilakkho, mameva sabbapathavīti maññe;</p>
<p class="gathalast">Na me samo cāturantopi rājā, tassā puṇṇaṃ kumbhamimaṃ kiṇātha.</p>
<p class="hangnum"><a name="para44"></a><span class="paranum">44</span>.</p>
<p class="gatha1"> ‘‘Mānātimānā kalahāni pesuṇī, dubbaṇṇinī naggayinī palāyinī;</p>
<p class="gathalast">Corāna dhuttāna gatī niketo, tassā puṇṇaṃ kumbhamimaṃ kiṇātha.</p>
<p class="hangnum"><a name="para45"></a><span class="paranum">45</span>.</p>
<p class="gatha1"> ‘‘Iddhāni phītāni kulāni assu, anekasāhassadhanāni loke;</p>
<p class="gathalast">Ucchinnadāyajjakatānimāya, tassā puṇṇaṃ kumbhamimaṃ kiṇātha.</p>
<p class="hangnum"><a name="para46"></a><span class="paranum">46</span>.</p>
<p class="gatha1"> ‘‘Dhaññaṃ dhanaṃ rajataṃ jātarūpaṃ, khettaṃ gavaṃ yattha vināsayanti;</p>
<p class="gathalast">Ucchedanī vittagataṃ kulānaṃ, tassā puṇṇaṃ kumbhamimaṃ kiṇātha.</p>
<p class="hangnum"><a name="para47"></a><span class="paranum">47</span>.</p>
<p class="gatha1"> ‘‘Yaṃ <a name="P5.0017"></a> ve pitvā dittarūpova poso, akkosati mātaraṃ pitarañca;</p>
<p class="gathalast">Sassumpi gaṇheyya athopi suṇhaṃ, tassā puṇṇaṃ kumbhamimaṃ kiṇātha.</p>
<p class="hangnum"><a name="para48"></a><span class="paranum">48</span>.</p>
<p class="gatha1"> ‘‘Yaṃ ve pitvā dittarūpāva nārī, akkosatī sassuraṃ sāmikañca;</p>
<p class="gathalast">Dāsampi gaṇhe paricārikampi, tassā puṇṇaṃ kumbhamimaṃ kiṇātha.</p>
<p class="hangnum"><a name="para49"></a><span class="paranum">49</span>.</p>
<p class="gatha1"> ‘‘Yaṃ <a name="M5.0018"></a> ve pivitvāna haneyya poso, dhamme ṭhitaṃ samaṇaṃ brāhmaṇaṃ vā;</p>
<p class="gathalast">Gacche apāyampi tatonidānaṃ, tassā puṇṇaṃ kumbhamimaṃ kiṇātha.</p>
<p class="hangnum"><a name="para50"></a><span class="paranum">50</span>.</p>
<p class="gatha1"> ‘‘Yaṃ ve pivitvā duccaritaṃ caranti, kāyena vācāya ca cetasā ca;</p>
<p class="gathalast">Nirayaṃ vajanti duccaritaṃ caritvā, tassā puṇṇaṃ kumbhamimaṃ kiṇātha.</p>
<p class="hangnum"><a name="para51"></a><span class="paranum">51</span>.</p>
<p class="gatha1"> ‘‘Yaṃ yācamānā na labhanti pubbe, bahuṃ hiraññampi pariccajantā;</p>
<p class="gathalast">So taṃ pivitvā alikaṃ bhaṇāti, tassā puṇṇaṃ kumbhamimaṃ kiṇātha.</p>
<p class="hangnum"><a name="para52"></a><span class="paranum">52</span>.</p>
<p class="gatha1"> ‘‘Yaṃ ve pitvā pesane pesiyanto, accāyike karaṇīyamhi jāte;</p>
<p class="gathalast">Atthampi so nappajānāti vutto, tassā puṇṇaṃ kumbhamimaṃ kiṇātha.</p>
<p class="hangnum"><a name="para53"></a><span class="paranum">53</span>.</p>
<p class="gatha1"> ‘‘Hirīmanāpi <a name="V5.0017"></a> ahirīkabhāvaṃ, pātuṃ karonti madanāya mattā;</p>
<p class="gathalast">Dhīrāpi santā bahukaṃ bhaṇanti, tassā puṇṇaṃ kumbhamimaṃ kiṇātha.</p>
<p class="hangnum"><a name="para54"></a><span class="paranum">54</span>.</p>
<p class="gatha1"> ‘‘Yaṃ ve pitvā ekathūpā sayanti, anāsakā thaṇḍiladukkhaseyyaṃ;</p>
<p class="gathalast">Dubbaṇṇiyaṃ āyasakyañcupenti, tassā puṇṇaṃ kumbhamimaṃ kiṇātha.</p>
<p class="hangnum"><a name="para55"></a><span class="paranum">55</span>.</p>
<p class="gatha1"> ‘‘Yaṃ ve pitvā pattakhandhā sayanti, gāvo kūṭahatāva na <a name="P5.0018"></a> hi vāruṇiyā;</p>
<p class="gathalast">Vego narena susahoriva, tassā puṇṇaṃ kumbhamimaṃ kiṇātha.</p>
<p class="hangnum"><a name="para56"></a><span class="paranum">56</span>.</p>
<p class="gatha1"> ‘‘Yaṃ <a name="M5.0019"></a> manussā vivajjanti, sappaṃ ghoravisamiva;</p>
<p class="gathalast">Taṃ loke visasamānaṃ, ko naro pātumarahati.</p>
<p class="hangnum"><a name="para57"></a><span class="paranum">57</span>.</p>
<p class="gatha1"> ‘‘Yaṃ ve pitvā andhakaveṇḍaputtā, samuddatīre paricārayantā;</p>
<p class="gathalast">Upakkamuṃ musalebhi aññamaññaṃ, tassā puṇṇaṃ kumbhamimaṃ kiṇātha.</p>
<p class="hangnum"><a name="para58"></a><span class="paranum">58</span>.</p>
<p class="gatha1"> ‘‘Yaṃ ve pitvā pubbadevā pamattā, tidivā cutā sassatiyā samāyā;</p>
<p class="gathalast">Taṃ tādisaṃ majjamimaṃ niratthakaṃ, jānaṃ mahārāja kathaṃ piveyya.</p>
<p class="hangnum"><a name="para59"></a><span class="paranum">59</span>.</p>
<p class="gatha1"> ‘‘Nayimasmiṃ kumbhasmiṃ dadhi vā madhu vā, evaṃ abhiññāya kiṇāhi rāja;</p>
<p class="gathalast">Evañhimaṃ kumbhagatā mayā te, akkhātarūpaṃ tava sabbamittā’’ti.</p>
<p class="bodytext">Tattha <span class="bld">vajjānī</span>tiādīnavā. <span class="bld">Gaḷeyyā</span>ti gacchanto pade pade parivatteyya. <span class="bld">Yaṃ pitvā pate</span>ti yaṃ pivitvā pateyya. <span class="bld">Sobbha</span>nti āvāṭaṃ. <span class="bld">Candaniyoḷigalla</span>nti candanikañca oḷigallañca. <span class="bld">Abhojaneyya</span>nti bhuñjituṃ ayuttaṃ. <span class="bld">Anesamāno</span>ti anissaro. <span class="bld">Gorivā</span>ti goṇo viya. <span class="bld">Bhakkhasādī</span>ti purāṇakasaṭakhādako, yathā so tattha tattha bhakkhasaṃ pariyesanto āhiṇḍati, evaṃ āhiṇḍatīti attho. <span class="bld">Anāthamāno</span>ti niravassayo anātho viya. <span class="bld">Upagāyatī</span>ti aññaṃ gāyantaṃ disvā upagantvā gāyati. <span class="bld">Acelovā</span>ti acelako viya. <span class="bld">Visikhantarānī</span>ti antaravīthiyo. <span class="bld">Ativelasāyī</span>ti aticirampi niddaṃ okkameyya. ‘‘Ativelacārī’’tipi pāṭho, ativelacārī hutvā careyyāti attho.</p>
<p class="bodytext"><span class="bld">Dārukaṭallako</span> <a name="V5.0018"></a> <span class="bld">vā</span>ti dārumayayantarūpakaṃ viya. <span class="bld">Bhogajāniñcupentī</span>ti bhogajāniñca upenti, pāṇātipātādīni katvā daṇḍapīḷitā dhanajāniñca aññañca vadhabandhanādidukkhaṃ pāpuṇantīti attho. <span class="bld">Vantagato</span>ti attano vantasmiṃ <a name="P5.0019"></a> gato. <span class="bld">Byasanno</span>ti byasanāpanno. ‘‘Visanno’’tipi pāṭho<a name="M5.0020"></a>, tasmiṃ vante osannoti attho. <span class="bld">Ukkaṭṭho</span>ti ahaṃ mahāyodho, ko mayā sadiso atthīti evaṃ ukkaṃsagato hutvā. <span class="bld">Āvilakkho</span>ti rattakkho. <span class="bld">Sabbapathavī</span>ti sabbā pathavī. ‘‘Sabbaputhuvī’’tipi pāṭho. <span class="bld">Cāturanto</span>ti catusamuddapariyantāya pathaviyā issaro. <span class="bld">Mānātimānā</span>ti mānakārikā. Sesapadesupi eseva nayo. <span class="bld">Gatī</span>ti nibbatti. <span class="bld">Niketo</span>ti nivāso. <span class="bld">Tassā puṇṇa</span>nti yā evarūpā, tassā puṇṇaṃ. <span class="bld">Iddhānī</span>ti samiddhāni. <span class="bld">Phītānī</span>ti vatthālaṅkārakappabhaṇḍehi pupphitāni. <span class="bld">Ucchinnadāyajjakatānī</span>ti ucchinnadāyādāni niddhanāni katāni. <span class="bld">Yattha vināsayantī</span>ti yaṃ nissāya yattha patiṭṭhitā, evaṃ bahumpi dhanadhaññādisāpateyyaṃ nāsayanti, kapaṇā honti.</p>
<p class="bodytext"><span class="bld">Dittarūpo</span>ti dappitarūpo. <span class="bld">Gaṇheyyā</span>ti bhariyasaññāya kilesavasena hatthe gaṇheyya. <span class="bld">Dāsampi gaṇhe</span>ti attano dāsampi kilesavasena ‘‘sāmiko me’’ti gaṇheyya. <span class="bld">Pivitvānā</span>ti pivitvā. <span class="bld">Duccaritaṃ caritvā</span>ti evaṃ tīhi dvārehi dasavidhampi akusalaṃ katvā. <span class="bld">Yaṃ yācamānā</span>ti yaṃ purisaṃ pubbe suraṃ apivantaṃ bahuṃ hiraññaṃ pariccajantā musāvādaṃ karohīti yācamānā na labhanti. <span class="bld">Pitvā</span>ti pivitvā ṭhito. <span class="bld">Nappajānāti vutto</span>ti ‘‘kenaṭṭhena āgatosī’’ti vutto sāsanassa duggahitattā taṃ atthaṃ na jānāti. <span class="bld">Hirīmanāpī</span>ti hirīyuttacittāpi. <span class="bld">Ekathūpā</span>ti sūkarapotakā viya hīnajaccehipi saddhiṃ ekarāsī hutvā. <span class="bld">Anāsakā</span>ti nirāhārā. <span class="bld">Thaṇḍiladukkhaseyya</span>nti bhūmiyaṃ dukkhaseyyaṃ sayanti. <span class="bld">Āyasakya</span>nti garahaṃ.</p>
<p class="bodytext"><span class="bld">Pattakhandhā</span>ti patitakkhandhā. <span class="bld">Kūṭahatāvā</span>ti gīvāya baddhena kūṭena hatā gāvo viya, yathā tā tiṇaṃ akhādantiyo pānīyaṃ apivantiyo sayanti, tathā sayantīti attho. <span class="bld">Ghoravisamivā</span>ti ghoravisaṃ viya. <span class="bld">Visasamāna</span>nti visasadisaṃ. <span class="bld">Andhakaveṇḍaputtā</span>ti dasa bhātikarājāno. <span class="bld">Upakkamu</span>nti pahariṃsu. <span class="bld">Pubbadevā</span>ti asurā. <span class="bld">Tidivā</span>ti tāvatiṃsadevalokā. <span class="bld">Sassatiyā</span>ti sassatā, dīghāyukabhāvena niccasammatā devalokāti attho. <span class="bld">Samāyā</span>ti saddhiṃ asuramāyāhi. <span class="bld">Jāna</span>nti evaṃ ‘‘niratthakaṃ eta’’nti jānanto tumhādiso paṇḍito puriso kathaṃ piveyya<a name="M5.0021"></a>. <span class="bld">Kumbhagatā mayā</span>ti kumbhagataṃ mayā, ayameva vā pāṭho. <span class="bld">Akkhātarūpa</span>nti sabhāvato akkhātaṃ.</p>
<p class="bodytext">Taṃ <a name="V5.0019"></a> sutvā rājā surāya ādīnavaṃ ñatvā tuṭṭho sakkassa thutiṃ karonto dve gāthā abhāsi –</p>
<p class="hangnum"><a name="para60"></a><span class="paranum">60</span>.</p>
<p class="gatha1"> ‘‘Na <a name="P5.0020"></a> me pitā vā athavāpi mātā, etādisā yādisako tuvaṃsi;</p>
<p class="gathalast">Hitānukampī paramatthakāmo, sohaṃ karissaṃ vacanaṃ tavajja.</p>
<p class="hangnum"><a name="para61"></a><span class="paranum">61</span>.</p>
<p class="gatha1"> ‘‘Dadāmi te gāmavarāni pañca, dāsīsataṃ satta gavaṃsatāni;</p>
<p class="gathalast">Ājaññayutte ca rathe dasa ime, ācariyo hosi mamatthakāmo’’ti.</p>
<p class="bodytext">Tattha <span class="bld">gāmavarānī</span>ti, brāhmaṇa, ācariyassa nāma ācariyabhāgo icchitabbo, saṃvacchare saṃvacchare satasahassuṭṭhānake tuyhaṃ pañca gāme dadāmīti vadati. <span class="bld">Dasa ime</span>ti ime dasa purato ṭhite kañcanavicitte rathe dassento evamāha.</p>
<p class="bodytext">Taṃ sutvā sakko devattabhāvaṃ dassetvā attānaṃ jānāpento ākāse ṭhatvā dve gāthā abhāsi –</p>
<p class="hangnum"><a name="para62"></a><span class="paranum">62</span>.</p>
<p class="gatha1"> ‘‘Taveva dāsīsatamatthu rāja, gāmā ca gāvo ca taveva hontu;</p>
<p class="gathalast">Ājaññayuttā ca rathā taveva, sakkohamasmī tidasānamindo.</p>
<p class="hangnum"><a name="para63"></a><span class="paranum">63</span>.</p>
<p class="gatha1"> ‘‘Maṃsodanaṃ sappipāyāsaṃ bhuñja, khādassu ca tvaṃ madhumāsapūve;</p>
<p class="gathalast">Evaṃ tuvaṃ dhammarato janinda, anindito saggamupehi ṭhāna’’nti.</p>
<p class="bodytext">Tattha <span class="bld">evaṃ tuvaṃ dhammarato</span>ti evaṃ tvaṃ nānaggarasabhojanaṃ bhuñjanto surāpānā virato tīṇi duccaritāni pahāya tividhasucaritadhammarato hutvā kenaci anindito saggaṭṭhānaṃ upehīti.</p>
<p class="bodytext">Iti <a name="M5.0022"></a> sakko tassa ovādaṃ datvā sakaṭṭhānameva gato. Sopi suraṃ apivitvā surābhājanāni bhindāpetvā sīlaṃ samādāya dānaṃ datvā saggaparāyaṇo ahosi. Jambudīpepi anukkamena surāpānaṃ vepullappattaṃ jātaṃ.</p>
<p class="bodytext">Satthā <a name="V5.0020"></a> imaṃ dhammadesanaṃ āharitvā jātakaṃ samodhānesi – ‘‘tadā rājā ānando ahosi, sakko pana ahameva ahosi’’nti.</p>
<p class="centered">Kumbhajātakavaṇṇanā dutiyā.</p>
<p class="hangnum"> </p>
<p class="bodytext"> [513] 3. Jayaddisajātakavaṇṇanā</p>
<p class="bodytext"><span class="bld">Cirassaṃ</span> <a name="P5.0021"></a> <span class="bld">vata me</span>ti idaṃ satthā jetavane viharanto ekaṃ mātuposakabhikkhuṃ ārabbha kathesi. Paccuppannavatthu <span class="bld">sāmajātaka</span>sadisaṃ (jā. 2.22.296 ādayo). Tadā pana satthā ‘‘porāṇakapaṇḍitā kañcanamālaṃ setacchattaṃ pahāya mātāpitaro posesu’’nti vatvā atītaṃ āhari.</p>
<p class="bodytext">Atīte kapilaraṭṭhe uttarapañcālanagare pañcālo nāma rājā ahosi. Tassa aggamahesī gabbhaṃ paṭilabhitvā puttaṃ vijāyi. Tassā purimabhave ekā sapattikā kujjhitvā ‘‘tuyhaṃ jātaṃ jātaṃ pajaṃ khādituṃ samatthā bhavissāmī’’ti patthanaṃ ṭhapetvā yakkhinī ahosi. Sā tadā okāsaṃ labhitvā tassā passantiyāva taṃ allamaṃsapesivaṇṇaṃ kumārakaṃ gahetvā murumurāyantī khāditvā pakkāmi. Dutiyavārepi tatheva akāsi. Tatiyavāre pana tassā pasūtigharaṃ paviṭṭhakāle gehaṃ parivāretvā gāḷhaṃ ārakkhaṃ akaṃsu. Vijātadivase yakkhinī āgantvā puna dārakaṃ aggahesi. Devī ‘‘yakkhinī’’ti mahāsaddamakāsi. Āvudhahatthā purisā āgantvā deviyā dinnasaññāya yakkhiniṃ anubandhiṃsu. Sā khādituṃ okāsaṃ alabhantī tato palāyitvā udakaniddhamanaṃ pāvisi. Dārako mātusaññāya tassā thanaṃ mukhena gaṇhi. Sā puttasinehaṃ uppādetvā tato palāyitvā susānaṃ gantvā dārakaṃ pāsāṇaleṇe ṭhapetvā paṭijaggi. Athassa anukkamena vaḍḍhamānassa manussamaṃsaṃ āharitvā adāsi. Ubhopi <a name="M5.0023"></a> manussamaṃsaṃ khāditvā tattha vasiṃsu. Dārako attano manussabhāvaṃ na jānāti ‘‘yakkhiniputtosmī’’ti saññāya. So attabhāvaṃ jahitvā antaradhāyituṃ na sakkoti. Athassa sā antaradhānatthāya ekaṃ mūlaṃ adāsi. So mūlānubhāvena antaradhāyitvā manussamaṃsaṃ khādanto vicarati. Yakkhinī vessavaṇassa mahārājassa veyyāvaccatthāya gatā tattheva kālamakāsi. Devīpi catutthavāre aññaṃ puttaṃ <a name="P5.0022"></a> vijāyi. So yakkhiniyā muttattā arogo ahosi. Paccāmittaṃ yakkhiniṃ jinitvā jātattā ‘‘jayaddisakumāro’’tissa nāmaṃ akaṃsu. So vayappatto sabbasippesu nipphattiṃ patvā chattaṃ ussāpetvā rajjamanusāsi.</p>
<p class="bodytext">Tadā <a name="V5.0021"></a> bodhisatto tassa aggamahesiyā kucchimhi nibbatti, ‘‘alīnasattukumāro’’tissa nāmaṃ kariṃsu. So vayappatto uggahitasabbasippo uparājā ahosi. Sopi yakkhiniputto aparabhāge pamādena taṃ mūlaṃ nāsetvā antaradhāyituṃ asakkonto dissamānarūpova susāne manussamaṃsaṃ khādi. Manussā taṃ disvā bhītā āgantvā rañño upakkosiṃsu ‘‘deva eko yakkho dissamānarūpo susāne manussamaṃsaṃ khādati, so anukkamena nagaraṃ pavisitvā manusse māretvā khādissati, taṃ gāhāpetuṃ vaṭṭatī’’ti. Rājā ‘‘sādhū’’ti paṭissuṇitvā ‘‘gaṇhatha na’’nti āṇāpesi. Balakāyo gantvā susānaṃ parivāretvā aṭṭhāsi. Yakkhiniputto naggo ubbiggarūpo maraṇabhayabhīto viravanto manussānaṃ antaraṃ pakkhandi. Manussā ‘‘yakkho’’ti maraṇabhayabhītā dvidhā bhijjiṃsu. Sopi tato palāyitvā araññaṃ pāvisi, na puna manussapathaṃ āgacchi. So ekaṃ mahāvattaniaṭaviṃ nissāya maggapaṭipannesu manussesu ekekaṃ gahetvā araññaṃ pavisitvā māretvā khādanto ekasmiṃ nigrodhamūle vāsaṃ kappesi.</p>
<p class="bodytext">Atheko satthavāhabrāhmaṇo aṭavipālānaṃ sahassaṃ datvā pañcahi sakaṭasatehi taṃ maggaṃ paṭipajji. Manussayakkho viravanto pakkhandi, bhītā manussā urena nipajjiṃsu. So brāhmaṇaṃ gahetvā palāyanto khāṇunā pāde viddho aṭavipālesu anubandhantesu brāhmaṇaṃ chaḍḍetvā attano vasanaṭṭhānarukkhamūle nipajji. Tassa tattha nipannassa sattame divase jayaddisarājā migavadhaṃ āṇāpetvā nagarā nikkhami. Taṃ nagarā nikkhantamattameva <a name="P5.0023"></a><a name="M5.0024"></a> takkasilavāsī nando nāma mātuposakabrāhmaṇo catasso satārahagāthāyo ādāya āgantvā rājānaṃ addasa. Rājā ‘‘nivattitvā suṇissāmī’’ti tassa nivāsagehaṃ dāpetvā migavaṃ gantvā ‘‘yassa passena migo palāyati, tasseva gīvā’’ti āha. Atheko pasadamigo uṭṭhahitvā rañño abhimukho gantvā palāyi. Amaccā parihāsaṃ kariṃsu. Rājā khaggaṃ gahetvā taṃ anubandhitvā tiyojanamatthake patvā khaggena paharitvā dve khaṇḍāni karitvā kājenādāya āgacchanto manussayakkhassa nipannaṭṭhānaṃ patvā dabbatiṇesu nisīditvā thokaṃ vissamitvā gantuṃ ārabhi. Atha naṃ so uṭṭhāya ‘‘tiṭṭha kuhiṃ gacchasi, bhakkhosi me’’ti hatthe gahetvā paṭhamaṃ gāthamāha –</p>
<p class="hangnum"><a name="para64"></a><span class="paranum">64</span>.</p>
<p class="gatha1"> ‘‘Cirassaṃ vata me udapādi ajja, bhakkho mahā sattamibhattakāle;</p>
<p class="gathalast">Kutosi kovāsi tadiṅgha brūhi, ācikkha jātiṃ vidito yathāsī’’ti.</p>
<p class="bodytext">Tattha <span class="bld">bhakkho mahā</span>ti mahābhakkho. <span class="bld">Sattamibhattakāle</span>ti pāṭipadato paṭṭhāya nirāhārassa sattamiyaṃ bhattakāle. <span class="bld">Kutosī</span>ti kuto āgatosīti.</p>
<p class="bodytext">Rājā <a name="V5.0022"></a> yakkhaṃ disvā bhīto ūrutthambhaṃ patvā palāyituṃ nāsakkhi, satiṃ pana paccupaṭṭhāpetvā dutiyaṃ gāthamāha –</p>
<p class="hangnum"><a name="para65"></a><span class="paranum">65</span>.</p>
<p class="gatha1"> ‘‘Pañcālarājā migavaṃ paviṭṭho, jayaddiso nāma yadissuto te;</p>
<p class="gathalast">Carāmi kacchāni vanāni cāhaṃ, pasadaṃ imaṃ khāda mamajja muñcā’’ti.</p>
<p class="bodytext">Tattha <span class="bld">migavaṃ paviṭṭho</span>ti migavadhāya raṭṭhā nikkhanto. <span class="bld">Kacchānī</span>ti pabbatapassāni. <span class="bld">Pasada</span>nti pasadamigaṃ.</p>
<p class="bodytext">Taṃ <a name="P5.0024"></a><a name="M5.0025"></a> sutvā yakkho tatiyaṃ gāthamāha –</p>
<p class="hangnum"><a name="para66"></a><span class="paranum">66</span>.</p>
<p class="gatha1"> ‘‘Seneva tvaṃ paṇasi sassamāno, mamesa bhakkho pasado yaṃ vadesi;</p>
<p class="gathalast">Taṃ khādiyāna pasadaṃ jighaññaṃ, khādissaṃ pacchā na vilāpakālo’’ti.</p>
<p class="bodytext">Tattha <span class="bld">senevā</span>ti mama santakeneva. <span class="bld">Paṇasī</span>ti voharasi attānaṃ vikkiṇāsi. <span class="bld">Sassamāno</span>ti vihiṃsayamāno. <span class="bld">Taṃ khādiyānā</span>ti taṃ paṭhamaṃ khāditvā. <span class="bld">Jighañña</span>nti ghasitukāmo. <span class="bld">Khādissa</span>nti etaṃ pacchā khādissāmi. <span class="bld">Na vilāpakālo</span>ti mā vilapi. Nāyaṃ vilāpakāloti vadati.</p>
<p class="bodytext">Taṃ sutvā rājā nandabrāhmaṇaṃ saritvā catutthaṃ gāthamāha –</p>
<p class="hangnum"><a name="para67"></a><span class="paranum">67</span>.</p>
<p class="gatha1"> ‘‘Na catthi mokkho mama nikkayena, gantvāna pacchāgamanāya paṇhe;</p>
<p class="gathalast">Taṃ saṅgaraṃ brāhmaṇassappadāya, saccānurakkhī punarāvajissa’’nti.</p>
<p class="bodytext">Tattha <span class="bld">na catthī</span>ti na ce mayhaṃ nikkayena vimokkho atthi. <span class="bld">Gantvānā</span>ti evaṃ sante ajja imaṃ migamaṃsaṃ khāditvā mama nagaraṃ gantvā. <span class="bld">Paṇhe</span>ti pageyeva, sveva pātarāsakāle paccāgamanatthāya paṭiññaṃ gaṇhāhīti adhippāyo. <span class="bld">Taṃ saṅgara</span>nti mayā ‘‘dhanaṃ te dassāmī’’ti brāhmaṇassa saṅgaro kato, taṃ tassa datvā imaṃ mayā vuttaṃ saccaṃ anurakkhanto ahaṃ puna āgamissāmīti attho.</p>
<p class="bodytext">Taṃ <a name="V5.0023"></a> sutvā yakkho pañcamaṃ gāthamāha –</p>
<p class="hangnum"><a name="para68"></a><span class="paranum">68</span>.</p>
<p class="gatha1"> ‘‘Kiṃ kammajātaṃ anutappate tvaṃ, pattaṃ samīpaṃ maraṇassa rāja;</p>
<p class="gathalast">Ācikkha me taṃ api sakkuṇemu, anujānituṃ āgamanāya paṇhe’’ti.</p>
<p class="bodytext">Tattha <a name="P5.0025"></a><a name="M5.0026"></a> kammameva <span class="bld">kammajātaṃ. Anutappate</span>ti taṃ anutappati. <span class="bld">Patta</span>nti upagataṃ. <span class="bld">Api sakkuṇemū</span>ti api nāma taṃ tava sokakāraṇaṃ sutvā pātova āgamanāya taṃ anujānituṃ sakkuṇeyyāmāti attho.</p>
<p class="bodytext">Rājā taṃ kāraṇaṃ kathento chaṭṭhaṃ gāthamāha –</p>
<p class="hangnum"><a name="para69"></a><span class="paranum">69</span>.</p>
<p class="gatha1"> ‘‘Katā mayā brāhmaṇassa dhanāsā, taṃ saṅgaraṃ paṭimukkaṃ na muttaṃ;</p>
<p class="gathalast">Taṃ saṅgaraṃ brāhmaṇassappadāya, saccānurakkhī punarāvajissa’’nti.</p>
<p class="bodytext">Tattha <span class="bld">paṭimukkaṃ na mutta</span>nti catasso satārahā gāthā sutvā ‘‘dhanaṃ te dassāmī’’ti paṭiññāya mayā attani paṭimuñcitvā ṭhapitaṃ, na pana taṃ muttaṃ dhanassa adinnattā.</p>
<p class="bodytext">Taṃ sutvā yakkho sattamaṃ gāthamāha –</p>
<p class="hangnum"><a name="para70"></a><span class="paranum">70</span>.</p>
<p class="gatha1"> ‘‘Yā te katā brāhmaṇassa dhanāsā, taṃ saṅgaraṃ paṭimukkaṃ na muttaṃ;</p>
<p class="gathalast">Taṃ saṅgaraṃ brāhmaṇassappadāya, saccānurakkhī punarāvajassū’’ti.</p>
<p class="bodytext">Tattha <span class="bld">punarāvajassū</span>ti puna āgacchassu.</p>
<p class="bodytext">Evañca pana vatvā rājānaṃ vissajjesi. So tena vissaṭṭho ‘‘tvaṃ mā cintayi, ahaṃ pātova āgamissāmī’’ti vatvā magganimittāni sallakkhento attano balakāyaṃ upagantvā balakāyaparivuto nagaraṃ pavisitvā nandabrāhmaṇaṃ pakkosāpetvā mahārahe āsane nisīdāpetvā tā gāthā sutvā cattāri sahassāni datvā yānaṃ āropetvā ‘‘imaṃ takkasilameva nethā’’ti manusse datvā brāhmaṇaṃ uyyojetvā dutiyadivase paṭigantukāmo hutvā puttaṃ āmantetvā anusāsi. Tamatthaṃ dīpento satthā dve gāthā abhāsi –</p>
<p class="hangnum"><a name="para71"></a><span class="paranum">71</span>.</p>
<p class="gatha1"> ‘‘Muttoca <a name="V5.0024"></a><a name="M5.0027"></a> so porisādassa hatthā, gantvā sakaṃ mandiraṃ kāmakāmī;</p>
<p class="gathalast">Taṃ <a name="P5.0026"></a> saṅgaraṃ brāhmaṇassappadāya, āmantayī puttamalīnasattuṃ.</p>
<p class="hangnum"><a name="para72"></a><span class="paranum">72</span>.</p>
<p class="gatha1"> ‘‘Ajjeva rajjaṃ abhisiñcayassu, dhammaṃ cara sesu paresu cāpi;</p>
<p class="gathalast">Adhammakāro ca te māhu raṭṭhe, gacchāmahaṃ porisādassa ñatte’’ti.</p>
<p class="bodytext">Tattha <span class="bld">alīnasattu</span>nti evaṃnāmakaṃ kumāraṃ. Pāḷiyaṃ pana ‘‘arinasattu’’nti likhitaṃ. <span class="bld">Ajjeva rajja</span>nti putta rajjaṃ te dammi, tvaṃ ajjeva muddhani abhisekaṃ abhisiñcayassu. <span class="bld">Ñatte</span>ti abhyāse, santiketi attho.</p>
<p class="bodytext">Taṃ sutvā kumāro dasamaṃ gāthamāha –</p>
<p class="hangnum"><a name="para73"></a><span class="paranum">73</span>.</p>
<p class="gatha1"> ‘‘Kiṃ kamma krubbaṃ tava deva pāva, nārādhayī taṃ tadicchāmi sotuṃ;</p>
<p class="gathalast">Yamajja rajjamhi udassaye tuvaṃ, rajjampi niccheyyaṃ, tayā vināha’’nti.</p>
<p class="bodytext">Tattha <span class="bld">krubba</span>nti karonto. <span class="bld">Yamajjā</span>ti yena anārādhakammena ajja maṃ rajjamhi tvaṃ udassaye ussāpesi patiṭṭhāpesi, taṃ me ācikkha, ahañhi tayā vinā rajjampi na icchāmīti attho.</p>
<p class="bodytext">Taṃ sutvā rājā anantaraṃ gāthamāha –</p>
<p class="hangnum"><a name="para74"></a><span class="paranum">74</span>.</p>
<p class="gatha1"> ‘‘Na kammunā vā vacasāva tāta, aparādhitohaṃ tuviyaṃ sarāmi;</p>
<p class="gathalast">Sandhiñca katvā purisādakena, saccānurakkhī punāhaṃ gamissa’’nti.</p>
<p class="bodytext">Tattha <span class="bld">aparādhito</span>ti aparādhaṃ ito. <span class="bld">Tuviya</span>nti tava santakaṃ. Idaṃ vuttaṃ hoti – tāta, ahaṃ ito tava kammato vā tava vacanato vā <a name="M5.0028"></a> kiñci mama appiyaṃ aparādhaṃ na sarāmīti. <span class="bld">Sandhiñca katvā</span>ti maṃ pana migavaṃ <a name="P5.0027"></a> gataṃ eko yakkho ‘‘khādissāmī’’ti gaṇhi. Athāhaṃ brāhmaṇassa dhammakathaṃ sutvā tassa sakkāraṃ katvā ‘‘sve tava pātarāsakāle āgamissāmī’’ti tena purisādakena sandhiṃ saccaṃ katvā āgato, tasmā taṃ saccaṃ anurakkhanto puna tattha gamissāmi, tvaṃ rajjaṃ kārehīti vadati.</p>
<p class="bodytext">Taṃ <a name="V5.0025"></a> sutvā kumāro gāthamāha –</p>
<p class="hangnum"><a name="para75"></a><span class="paranum">75</span>.</p>
<p class="gatha1"> ‘‘Ahaṃ gamissāmi idheva hohi, natthi tato jīvato vippamokkho;</p>
<p class="gathalast">Sace tuvaṃ gacchasiyeva rāja, ahampi gacchāmi ubho na homā’’ti.</p>
<p class="bodytext">Tattha <span class="bld">idhevā</span>ti tvaṃ idheva hoti. <span class="bld">Tato</span>ti tassa santikā jīvantassa mokkho nāma natthi. <span class="bld">Ubho</span>ti evaṃ sante ubhopi na bhavissāma.</p>
<p class="bodytext">Taṃ sutvā rājā gāthamāha –</p>
<p class="hangnum"><a name="para76"></a><span class="paranum">76</span>.</p>
<p class="gatha1"> ‘‘Addhā hi tāta satānesa dhammo, maraṇā ca me dukkhataraṃ tadassa;</p>
<p class="gathalast">Kammāsapādo taṃ yadā pacitvā, pasayha khāde bhidā rukkhasūle’’ti.</p>
<p class="bodytext">Tassattho – <span class="bld">addhā</span> ekaṃsena esa, tāta, <span class="bld">satānaṃ</span> paṇḍitānaṃ <span class="bld">dhammo</span> sabhāvo, yuttaṃ tvaṃ vadasi, api ca kho pana mayhaṃ maraṇatopetaṃ dukkhataraṃ assa, yadā taṃ so kammāsapādo. <span class="bld">Bhidā rukkhasūle</span>ti tikhiṇarukkhasūle bhitvā pacitvā pasayha balakkārena khādeyyāti.</p>
<p class="bodytext">Taṃ sutvā kumāro gāthamāha –</p>
<p class="hangnum"><a name="para77"></a><span class="paranum">77</span>.</p>
<p class="gatha1"> ‘‘Pāṇena te pāṇamahaṃ nimissaṃ, mā tvaṃ agā porisādassa ñatte;</p>
<p class="gathalast">Evañca te pāṇamahaṃ nimissaṃ, tasmā mataṃ jīvitassa vaṇṇemī’’ti.</p>
<p class="bodytext">Tattha <a name="M5.0029"></a> <span class="bld">nimissa</span>nti ahaṃ idheva tava pāṇena mama pāṇaṃ parivattessaṃ. <span class="bld">Tasmā</span>ti yasmā etaṃ pāṇaṃ tava pāṇenāhaṃ nimissaṃ, tasmā tava <a name="P5.0028"></a> jīvitassatthāya mama maraṇaṃ vaṇṇemi maraṇameva varemi, icchāmīti attho.</p>
<p class="bodytext">Taṃ sutvā rājā puttassa balaṃ jānanto ‘‘sādhu tāta, gacchāhī’’ti sampaṭicchi. So mātāpitaro vanditvā nagaramhā nikkhami. Tamatthaṃ pakāsento satthā upaḍḍhagāthamāha –</p>
<p class="hangnum"><a name="para78"></a><span class="paranum">78</span>.</p>
<p class="bodytext"> ‘‘Tato <a name="V5.0026"></a> have dhitimā rājaputto, vanditvā mātu ca pitu ca pāde’’ti.</p>
<p class="gathalast">Tattha <span class="bld">pāde</span>ti pāde vanditvā nikkhantoti attho;</p>
<p class="bodytext">Athassa mātāpitaropi bhaginīpi bhariyāpi amaccaparijanehi saddhiṃyeva nikkhamiṃsu. So nagarā nikkhamitvā pitaraṃ maggaṃ pucchitvā suṭṭhu vavatthapetvā mātāpitaro vanditvā sesānaṃ ovādaṃ datvā acchambhito kesarasīho viya maggaṃ āruyha yakkhāvāsaṃ pāyāsi. Taṃ gacchantaṃ disvā mātā sakabhāvena saṇṭhātuṃ asakkontī pathaviyaṃ pati. Pitā bāhā paggayha mahantena saddena kandi. Tampi atthaṃ pakāsento satthā –</p>
<p class="bodytext">‘‘Dukhinissa mātā nipatā pathabyā, pitāssa paggayha bhujāni kandatī’’ti. –</p>
<p class="unindented">Upaḍḍhagāthaṃ vatvā tassa pitarā payuttaṃ āsīsavādaṃ abhivādanavādaṃ mātarā bhaginībhariyāhi ca kataṃ saccakiriyaṃ pakāsento aparāpi catasso gāthā abhāsi –</p>
<p class="hangnum"><a name="para79"></a><span class="paranum">79</span>.</p>
<p class="gatha1"> ‘‘Taṃ gacchantaṃ tāva pitā viditvā, parammukho vandati pañjalīko;</p>
<p class="gatha2">Somo ca rājā varuṇo ca rājā, pajāpatī candimā sūriyo ca;</p>
<p class="gathalast">Etehi gutto purisādakamhā, anuññāto sotthi paccehi tāta.</p>
<p class="hangnum"><a name="para80"></a><span class="paranum">80</span>.</p>
<p class="gatha1"> ‘‘Yaṃ <a name="P5.0029"></a><a name="M5.0030"></a> daṇḍakirañño gatassa mātā, rāmassakāsi sotthānaṃ suguttā;</p>
<p class="gatha2">Taṃ te ahaṃ sotthānaṃ karomi, etena saccena sarantu devā;</p>
<p class="gathalast">Anuññāto sotthi paccehi putta.</p>
<p class="hangnum"><a name="para81"></a><span class="paranum">81</span>.</p>
<p class="gatha1"> ‘‘Āvī raho vāpi manopadosaṃ, nāhaṃ sare jātu malīnasatte;</p>
<p class="gathalast">Etena saccena sarantu devā, anuññāto sotthi paccehi bhātika.</p>
<p class="hangnum"><a name="para82"></a><span class="paranum">82</span>.</p>
<p class="gatha1"> ‘‘Yasmā ca me anadhimanosi sāmi, na cāpi me manasā appiyosi;</p>
<p class="gathalast">Etena saccena sarantu devā, anuññāto sotthi paccehi sāmī’’ti.</p>
<p class="bodytext">Tattha <span class="bld">parammukho</span>ti ayaṃ me putto parammukho mātāpitaro vanditvā gacchati, iti etaṃ parammukhaṃ <a name="V5.0027"></a> gacchantaṃ disvā viditvā. <span class="bld">Pañjalīko</span>ti tasmiṃ kāle sirasi añjaliṃ ṭhapetvā vandati devatā namassati. <span class="bld">Purisādakamhā</span>ti purisādassa santikā tena anuññāto sotthinā paccehi.</p>
<p class="bodytext"><span class="bld">Rāmassakāsī</span>ti rāmassa akāsi. Eko kira bārāṇasivāsī rāmo nāma mātuposako mātāpitaro paṭijagganto vohāratthāya gato daṇḍakirañño vijite kumbhavatīnagaraṃ gantvā navavidhena vassena sakalaraṭṭhe vināsiyamāne mātāpitūnaṃ guṇaṃ sari. Atha naṃ mātupaṭṭhānakammassa phalena devatā sotthinā ānayitvā mātu adaṃsu. Taṃ kāraṇaṃ sutavasenāharitvā evamāha. <span class="bld">Sotthāna</span>nti sotthibhāvaṃ. Taṃ pana kiñcāpi devatā kariṃsu, mātupaṭṭhānaṃ nissāya nibbattattā pana mātā akāsīti vuttaṃ. <span class="bld">Taṃ te aha</span>nti ahampi te tameva sotthānaṃ karomi, maṃ nissāya tatheva tava sotthibhāvo hotūti attho. Atha vā <span class="bld">karomī</span>ti icchāmi. <span class="bld">Etena saccenā</span>ti sace devatāhi tassa sotthinā ānītabhāvo sacco, etena saccena mamapi puttaṃ sarantu devā<a name="M5.0031"></a>, rāmaṃ viya tampi āharitvā mama dassantūti attho. <span class="bld">Anuññāto</span>ti porisādena ‘‘gacchā’’ti anuññāto devatānaṃ ānubhāvena sotthi paṭiāgaccha puttāti vadati.</p>
<p class="bodytext"><span class="bld">Jātu malīnasatte</span>ti jātu ekaṃsena alīnasatte mama bhātike ahaṃ sammukhā vā parammukhā vā manopadosaṃ na sarāmi, na mayā tamhi manopadoso katapubboti evamassa kaniṭṭhā saccamakāsi. <span class="bld">Yasmā ca me anadhimanosi</span><a name="P5.0030"></a>, <span class="bld">sāmī</span>ti mama, sāmi alīnasattu yasmā tvaṃ anadhimanosi, maṃ abhibhavitvā atikkamitvā aññaṃ manena na patthesi. <span class="bld">Na cāpi me manasā appiyosī</span>ti mayhampi ca manasā tvaṃ appiyo na hosi, aññamaññaṃ piyasaṃvāsāva mayanti evamassa aggamahesī saccamakāsi.</p>
<p class="bodytext">Kumāropi pitarā akkhātanayena rakkhāvāsamaggaṃ paṭipajji. Yakkhopi ‘‘khattiyā nāma bahumāyā honti, ko jānāti, kiṃ bhavissatī’’ti rukkhaṃ abhiruhitvā rañño āgamanaṃ olokento nisīdi. So kumāraṃ āgacchantaṃ disvā ‘‘pitaraṃ nivattetvā putto āgato bhavissati, natthi me bhaya’’nti otaritvā tassa piṭṭhiṃ dassento nisīdi. So āgantvā tassa purato aṭṭhāsi. Atha yakkho gāthamāha –</p>
<p class="hangnum"><a name="para83"></a><span class="paranum">83</span>.</p>
<p class="gatha1"> ‘‘Brahā ujū cārumukho kutosi, na maṃ pajānāsi vane vasantaṃ;</p>
<p class="gathalast">Luddaṃ maṃ ñatvā ‘purisādako’si, ko sotthimājānamidhāvajeyyā’’ti.</p>
<p class="bodytext">Tattha <a name="V5.0028"></a> <span class="bld">ko sotthimājānamidhāvajeyyā</span>ti kumāra ko nāma puriso attano sotthibhāvaṃ jānanto icchanto idhāgaccheyya, tvaṃ ajānanto āgato maññeti.</p>
<p class="bodytext">Taṃ sutvā kumāro gāthamāha –</p>
<p class="hangnum"><a name="para84"></a><span class="paranum">84</span>.</p>
<p class="gatha1"> ‘‘Jānāmi ludda purisādako tvaṃ, na taṃ na jānāmi vane vasantaṃ;</p>
<p class="gathalast">Ahañca puttosmi jayaddisassa, mamajja khāda pituno pamokkhā’’ti.</p>
<p class="bodytext">Tattha <a name="M5.0032"></a> <span class="bld">pamokkhā</span>ti pamokkhahetu ahaṃ pitu jīvitaṃ datvā idhāgato, tasmā taṃ muñca, maṃ khādāhīti attho.</p>
<p class="bodytext">Tato yakkho gāthamāha –</p>
<p class="hangnum"><a name="para85"></a><span class="paranum">85</span>.</p>
<p class="gatha1"> ‘‘Jānāmi puttoti jayaddisassa, tathā hi vo mukhavaṇṇo ubhinnaṃ;</p>
<p class="gathalast">Sudukkaraññeva <a name="P5.0031"></a> kataṃ tavedaṃ, yo mattumicche pituno pamokkhā’’ti.</p>
<p class="bodytext">Tattha <span class="bld">tathā hi vo</span>ti tādiso vo tumhākaṃ. Ubhinnampi sadisova mukhavaṇṇo hotīti attho. <span class="bld">Kataṃ taveda</span>nti idaṃ tava kammaṃ sudukkaraṃ.</p>
<p class="bodytext">Tato kumāro gāthamāha –</p>
<p class="hangnum"><a name="para86"></a><span class="paranum">86</span>.</p>
<p class="gatha1"> ‘‘Na dukkaraṃ kiñci mahettha maññe, yo mattumicche pituno pamokkhā;</p>
<p class="gathalast">Mātu ca hetu paraloka gantvā, sukhena saggena ca sampayutto’’ti.</p>
<p class="bodytext">Tattha <span class="bld">kiñci mahettha maññe</span>ti kiñci ahaṃ ettha na maññāmi. Idaṃ vuttaṃ hoti – yakkha yo puggalo pitu vā pamokkhatthāya mātu vā hetu paralokaṃ gantvā sukhena sagge nibbattanakasukhena sampayutto bhavituṃ <span class="bld">mattumicche</span> marituṃ icchati, tasmā ahaṃ ettha mātāpitūnaṃ atthāya jīvitapariccāge kiñci dukkaraṃ na maññāmīti.</p>
<p class="bodytext">Taṃ <a name="V5.0029"></a> sutvā yakkho ‘‘kumāra, maraṇassa abhayānakasatto nāma natthi, tvaṃ kasmā na bhāyasī’’ti pucchi. So tassa kathento dve gāthā abhāsi –</p>
<p class="hangnum"><a name="para87"></a><span class="paranum">87</span>.</p>
<p class="gatha1"> ‘‘Ahañca kho attano pāpakiriyaṃ, āvī raho vāpi sare na jātu;</p>
<p class="gathalast">Saṅkhātajātīmaraṇohamasmi, yatheva me idha tathā parattha.</p>
<p class="hangnum"><a name="para88"></a><span class="paranum">88</span>.</p>
<p class="gatha1"> ‘‘Khādajja <a name="M5.0033"></a> maṃ dāni mahānubhāva, karassu kiccāni imaṃ sarīraṃ;</p>
<p class="gathalast">Rukkhassa vā te papatāmi aggā, chādayamāno mayhaṃ tvamadesi maṃsa’’nti.</p>
<p class="bodytext">Tattha <span class="bld">sare na jātū</span>ti ekaṃseneva na sarāmi. <span class="bld">Saṅkhātajātīmaraṇohamasmī</span>ti ahaṃ ñāṇena suparicchinnajātimaraṇo, jātasatto amaraṇadhammo nāma natthīti jānāmi. <span class="bld">Yatheva me idhā</span>ti yatheva mama idha<a name="P5.0032"></a>, tathā paraloke, yathā ca paraloke, tathā idhāpi maraṇato mutti nāma natthīti idampi mama ñāṇena suparicchinnaṃ. <span class="bld">Karassu kiccānī</span>ti iminā sarīrena kattabbakiccāni kara, imaṃ te mayā nissaṭṭhaṃ sarīraṃ. <span class="bld">Chādayamāno mayhaṃ tvamadesi maṃsa</span>nti mayi rukkhaggā patitvā mate mama sarīrato tvaṃ chādayamāno rocayamāno yaṃ yaṃ icchasi, taṃ taṃ maṃsaṃ adesi, khādeyyāsīti attho.</p>
<p class="bodytext">Yakkho tassa vacanaṃ sutvā bhīto hutvā ‘‘na sakkā imassa maṃsaṃ khādituṃ, upāyena naṃ palāpessāmī’’ti cintetvā imaṃ gāthamāha –</p>
<p class="hangnum"><a name="para89"></a><span class="paranum">89</span>.</p>
<p class="gatha1"> ‘‘Idañca te ruccati rājaputta, cajesi pāṇaṃ pituno pamokkhā;</p>
<p class="gathalast">Tasmā hi so tvaṃ taramānarūpo, sambhañja kaṭṭhāni jalehi aggi’’nti.</p>
<p class="bodytext">Tattha <span class="bld">jalehī</span>ti araññaṃ pavisitvā sāradārūni āharitvā aggiṃ jāletvā niddhūme aṅgāre kara, tattha te maṃsaṃ pacitvā khādissāmīti dīpeti.</p>
<p class="bodytext">So tathā katvā tassa santikaṃ agamāsi. Taṃ kāraṇaṃ pakāsento satthā itaraṃ gāthamāha –</p>
<p class="hangnum"><a name="para90"></a><span class="paranum">90</span>.</p>
<p class="gatha1"> ‘‘Tato have dhitimā rājaputto, dāruṃ samāharitvā mahantamaggiṃ;</p>
<p class="gathalast">Santīpayitvā paṭivedayittha, ādīpito dāni mahāyamaggī’’ti.</p>
<p class="bodytext">Yakkho <a name="V5.0030"></a><a name="M5.0034"></a> aggiṃ katvā āgataṃ kumāraṃ oloketvā ‘‘ayaṃ purisasīho, maraṇāpissa bhayaṃ natthi, mayā ettakaṃ kālaṃ evaṃ nibbhayo nāma na diṭṭhapubbo’’ti lomahaṃsajāto kumāraṃ punappunaṃ olokento nisīdi. Kumāro tassa kiriyaṃ disvā gāthamāha –</p>
<p class="hangnum"><a name="para91"></a><span class="paranum">91</span>.</p>
<p class="gatha1"> ‘‘Khādajja maṃ dāni pasayhakāri, kiṃ maṃ muhuṃ pekkhasi haṭṭhalomo;</p>
<p class="gathalast">Tathā <a name="P5.0033"></a> tathā tuyhamahaṃ karomi, yathā yathā maṃ chādayamāno adesī’’ti.</p>
<p class="bodytext">Tattha <span class="bld">muhu</span>nti punappunaṃ. <span class="bld">Tathā tathā tuyhamaha</span>nti ahaṃ tuyhaṃ tathā tathā vacanaṃ karomi, idāni kiṃ karissāmi, yathā yathā maṃ chādayamāno rocayamāno adesi khādissasi, tasmā khādajja manti.</p>
<p class="bodytext">Athassa vacanaṃ sutvā yakkho gāthamāha –</p>
<p class="hangnum"><a name="para92"></a><span class="paranum">92</span>.</p>
<p class="gatha1"> ‘‘Ko tādisaṃ arahati khāditāye, dhamme ṭhitaṃ saccavādiṃ vadaññuṃ;</p>
<p class="gathalast">Muddhāpi tassa viphaleyya sattadhā, yo tādisaṃ saccavādiṃ adeyyā’’ti.</p>
<p class="bodytext">Taṃ sutvā kumāro ‘‘sace maṃ na khāditukāmosi, atha kasmā dārūni bhañjāpetvā aggiṃ kāresī’’ti vatvā ‘‘palāyissati nu kho, noti tava pariggaṇhanatthāyā’’ti vutte ‘‘tvaṃ idāni maṃ kathaṃ pariggaṇhissasi, yohaṃ tiracchānayoniyaṃ nibbatto sakkassa devarañño attānaṃ pariggaṇhituṃ nādāsi’’nti vatvā āha –</p>
<p class="hangnum"><a name="para93"></a><span class="paranum">93</span>.</p>
<p class="gatha1"> ‘‘Idañhi so brāhmaṇaṃ maññamāno, saso avāsesi sake sarīre;</p>
<p class="gathalast">Teneva so candimā devaputto, sasatthuto kāmaduhajja yakkhā’’ti.</p>
<p class="bodytext">Tassattho – idañhi so sasapaṇḍito ‘‘brāhmaṇo eso’’ti brāhmaṇaṃ maññamāno ‘‘ajja imaṃ sarīraṃ khāditvā idheva vasā’’ti evaṃ sake sarīre attano sarīraṃ dātuṃ avāsesi, vasāpesīti attho. Sarīrañcassa <a name="M5.0035"></a> bhakkhatthāya adāsi. Sakko pabbatarasaṃ pīḷetvā ādāya candamaṇḍale sasalakkhaṇaṃ akāsi. Tato paṭṭhāya teneva sasalakkhaṇena so candimā devaputto ‘‘sasī sasī’’ti evaṃ sasatthuto lokassa kāmaduho pemavaḍḍhano ajja yakkha virocati. Kappaṭṭhiyañhetaṃ pāṭihāriyanti.</p>
<p class="bodytext">Taṃ <a name="V5.0031"></a><a name="P5.0034"></a> sutvā yakkho kumāraṃ vissajjento gāthamāha –</p>
<p class="hangnum"><a name="para94"></a><span class="paranum">94</span>.</p>
<p class="gatha1"> ‘‘Cando yathā rāhumukhā pamutto, virocate pannaraseva bhāṇumā;</p>
<p class="gatha2">Evaṃ tuvaṃ porisādā pamutto, viroca kappile mahānubhāva;</p>
<p class="gathalast">Āmodayaṃ pitaraṃ mātarañca, sabbo ca te nandatu ñātipakkho’’ti.</p>
<p class="bodytext">Tattha <span class="bld">bhāṇumā</span>ti sūriyo. Idaṃ vuttaṃ hoti – yathā pannarase rāhumukhā mutto cando vā bhāṇumā vā virocati, evaṃ tvampi mama santikā mutto kapilaraṭṭhe viroca mahānubhāvāti. <span class="bld">Nandatū</span>ti tussatu.</p>
<p class="bodytext">Gaccha mahāvīrāti mahāsattaṃ uyyojesi. Sopi taṃ nibbisevanaṃ katvā pañca sīlāni datvā ‘‘yakkho nu kho esa, no’’ti pariggaṇhanto ‘‘yakkhānaṃ akkhīni rattāni honti animmisāni ca, chāyā na paññāyati, acchambhitā honti. Nāyaṃ yakkho, manusso eso. Mayhaṃ pitu kira tayo bhātaro yakkhiniyā gahitā. Tesu etāya dve khāditā bhavissanti, eko puttasinehena paṭijaggito bhavissati, iminā tena bhavitabbaṃ, imaṃ netvā mayhaṃ pitu ācikkhitvā rajje patiṭṭhāpessāmī’’ti cintetvā ‘‘ehi ambho, na tvaṃ yakkho, pitu me jeṭṭhabhātikosi, ehi mayā saddhiṃ gantvā kulasantake rajje chattaṃ ussāpehī’’ti vatvā itarena ‘‘nāhaṃ manusso’’ti vutte ‘‘na tvaṃ mayhaṃ saddahasi, atthi pana so, yassa saddahasī’’ti pucchitvā ‘‘atthi asukaṭṭhāne dibbacakkhukatāpaso’’ti vutte taṃ ādāya tattha agamāsi. Tāpaso te disvāva ‘‘kiṃ karontā pitāputtā araññe carathā’’ti vatvā tesaṃ ñātibhāvaṃ kathesi<a name="M5.0036"></a>. Porisādo tassa saddahitvā ‘‘tāta, tvaṃ gaccha, ahaṃ ekasmiññeva attabhāve dvidhā jāto, na me rajjenattho, pabbajissāmaha’’nti tāpasassa santike isipabbajjaṃ pabbaji. Atha naṃ kumāro vanditvā nagaraṃ agamāsi. Tamatthaṃ <a name="P5.0035"></a> pakāsento satthā –</p>
<p class="hangnum"><a name="para95"></a><span class="paranum">95</span>.</p>
<p class="gatha1"> ‘‘Tato have dhitimā rājaputto, katañjalī pariyāya porisādaṃ;</p>
<p class="gathalast">Anuññāto sotthi sukhī arogo, paccāgamā kapilamalīnasattā’’ti. –</p>
<p class="unindented">Gāthaṃ vatvā tassa nagaraṃ gatassa negamādīhi katakiriyaṃ dassento osānagāthamāha –</p>
<p class="hangnum"><a name="para96"></a><span class="paranum">96</span>.</p>
<p class="gatha1"> ‘‘Taṃ <a name="V5.0032"></a> negamā jānapadā ca sabbe, hatthārohā rathikā pattikā ca;</p>
<p class="gathalast">Namassamānā pañjalikā upāgamuṃ, namatthu te dukkarakārakosī’’ti.</p>
<p class="bodytext">Rājā ‘‘kumāro kira āgato’’ti sutvā paccuggamanaṃ akāsi. Kumāro mahājanaparivāro gantvā rājānaṃ vandi. Atha naṃ so pucchi – ‘‘tāta, kathaṃ tādisā porisādā muttosī’’ti. ‘‘Tāta, nāyaṃ yakkho, tumhākaṃ jeṭṭhabhātiko, esa mayhaṃ petteyyo’’ti sabbaṃ pavattiṃ ārocetvā ‘‘tumhehi mama petteyyaṃ daṭṭhuṃ vaṭṭatī’’ti āha. Rājā taṅkhaṇaññeva bheriṃ carāpetvā mahantena parivārena tāpasānaṃ santikaṃ agamāsi. Mahātāpaso tassa yakkhiniyā ānetvā akhāditvā positakāraṇañca yakkhābhāvakāraṇañca tesaṃ ñātibhāvañca sabbaṃ vitthārato kathesi. Rājā ‘‘ehi, bhātika, rajjaṃ kārehī’’ti āha. ‘‘Alaṃ mahārājā’’ti. ‘‘Tena hi etha uyyāne vasissatha, ahaṃ vo catūhi paccayehi upaṭṭhahissāmī’’ti? ‘‘Na āgacchāmi mahārājā’’ti. Rājā tesaṃ assamapadato avidūre ekaṃ pabbatantaraṃ bandhitvā mahantaṃ taḷākaṃ kāretvā kedāre sampādetvā mahaḍḍhakulasahassaṃ ānetvā mahāgāmaṃ nivāsetvā tāpasānaṃ bhikkhācāraṃ paṭṭhapesi. So gāmo cūḷakammāsadammanigamo <a name="M5.0037"></a> nāma jāto. Sutasomamahāsattena <a name="P5.0036"></a> porisādassa damitapadeso pana mahākammāsadammanigamoti veditabbo.</p>
<p class="bodytext">Satthā idaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne mātuposakatthero sotāpattiphale patiṭṭhahi. Tadā mātāpitaro mahārājakulāni ahesuṃ, tāpaso sāriputto, porisādo aṅgulimālo, kaniṭṭhā uppalavaṇṇā, aggamahesī rāhulamātā, alīnasattukumāro pana ahameva ahosinti.</p>
<p class="centered">Jayaddisajātakavaṇṇanā tatiyā.</p>
<p class="hangnum"> </p>
<p class="bodytext"> [514] 4. Chaddantajātakavaṇṇanā</p>
<p class="bodytext"><span class="bld">Kiṃ nu socasī</span>ti idaṃ satthā jetavane viharanto ekaṃ daharabhikkhuniṃ ārabbha kathesi. Sā kira sāvatthiyaṃ kuladhītā gharāvāse ādīnavaṃ disvā sāsane pabbajitvā ekadivasaṃ bhikkhunīhi saddhiṃ dhammasavanāya gantvā alaṅkatadhammāsane nisīditvā dhammaṃ desentassa dasabalassa aparimāṇapuññapabhāvābhinibbattaṃ uttamarūpasampattiyuttaṃ attabhāvaṃ oloketvā ‘‘pariciṇṇapubbā <a name="V5.0033"></a> nu kho me bhavasmiṃ vicarantiyā imassa mahāpurisassa pādaparicārikā’’ti cintesi. Athassā taṅkhaṇaññeva jātissarañāṇaṃ uppajji – ‘‘chaddantavāraṇakāle ahaṃ imassa mahāpurisassa pādaparicārikā bhūtapubbā’’ti. Athassā sarantiyā mahantaṃ pītipāmojjaṃ uppajji. Sā pītivegena mahāhasitaṃ hasitvā puna cintesi – ‘‘pādaparicārikā nāma sāmikānaṃ hitajjhāsayā appakā, ahitajjhāsayāva bahutarā, hitajjhāsayā nu kho ahaṃ imassa mahāpurisassa ahosiṃ, ahitajjhāsayā’’ti. Sā anussaramānā ‘‘ahaṃ appamattakaṃ dosaṃ hadaye ṭhapetvā vīsaratanasatikaṃ chaddantamahāgajissaraṃ sonuttaraṃ nāma nesādaṃ pesetvā visapītasallena vijjhāpetvā jīvitakkhayaṃ pāpesi’’nti addasa. Athassā soko udapādi, hadayaṃ uṇhaṃ ahosi, sokaṃ sandhāretuṃ asakkontī assasitvā passasitvā mahāsaddena parodi. Taṃ disvā satthā <a name="M5.0038"></a> sitaṃ pātu karitvā ‘‘ko nu kho, bhante, hetu, ko paccayo sitassa pātukammāyā’’ti bhikkhusaṅghena puṭṭho ‘‘bhikkhave, ayaṃ daharabhikkhunī pubbe mayi kataṃ aparādhaṃ saritvā rodatī’’ti vatvā atītaṃ āhari.</p>
<p class="bodytext">Atīte <a name="P5.0037"></a> himavantapadese chaddantadahaṃ upanissāya aṭṭhasahassā hatthināgā vasiṃsu iddhimantā vehāsaṅgamā. Tadā bodhisatto jeṭṭhakavāraṇassa putto hutvā nibbatti, so sabbaseto ahosi rattamukhapādo. So aparabhāge vuddhippatto aṭṭhāsītihatthubbedho ahosi vīsaratanasatāyāmo. Aṭṭhapaṇṇāsahatthāya rajatadāmasadisāya soṇḍāya samannāgato. Dantā panassa parikkhepato pannarasahatthā ahesuṃ dīghato tiṃsahatthā chabbaṇṇaraṃsīhi samannāgatā. So aṭṭhannaṃ nāgasahassānaṃ jeṭṭhako ahosi, pañcasate paccekabuddhe pūjesi. Tassa dve aggamahesiyo ahesuṃ – cūḷasubhaddā, mahāsubhaddā cāti. Nāgarājā aṭṭhanāgasahassaparivāro kañcanaguhāyaṃ vasati. So pana chaddantadaho āyāmato ca vitthārato ca paṇṇāsayojano hoti. Tassa majjhe dvādasayojanappamāṇe ṭhāne sevālo vā paṇakaṃ vā natthi, maṇikkhandhavaṇṇaudakameva santiṭṭhati, tadanantaraṃ yojanavitthataṃ suddhaṃ kallahāravanaṃ, taṃ udakaṃ parikkhipitvā ṭhitaṃ, tadanantaraṃ yojanavitthatameva suddhaṃ nīluppalavanaṃ taṃ parikkhipitvā ṭhitaṃ, tato yojanayojanavitthatāneva rattuppalasetuppalarattapadumasetapadumakumudavanāni purimaṃ purimaṃ parikkhipitvā ṭhitāni. Imesaṃ pana sattannaṃ vanānaṃ anantaraṃ sabbesampi tesaṃ kallahārādivanānaṃ vasena omissakavanaṃ yojanavitthatameva tāni parikkhipitvā ṭhitaṃ. Tadanantaraṃ nāgānaṃ kaṭippamāṇe udake yojanavitthatameva rattasālivanaṃ, tadanantaraṃ udakapariyante yojanavitthatameva nīlapītalohitaodātasurabhisukhumakusumasamākiṇṇaṃ khuddakagacchavanaṃ, iti imāni dasa vanāni yojanavitthatāneva. Tato khuddakarājamāsamahārājamāsamuggavanaṃ, tadanantaraṃ tipusaelālukalābukumbhaṇḍavallivanāni, tato pūgarukkhappamāṇaṃ <a name="V5.0034"></a> ucchuvanaṃ, tato hatthidantappamāṇaphalaṃ kadalivanaṃ<a name="P5.0038"></a>, tato sālavanaṃ, tadanantaraṃ cāṭippamāṇaphalaṃ panasavanaṃ, tato madhuraphalaṃ ciñcavanaṃ, tato ambavanaṃ, tato kapiṭṭhavanaṃ, tato omissako mahāvanasaṇḍo, tato veḷuvanaṃ, ayamassa tasmiṃ <a name="M5.0039"></a> kāle sampatti. Saṃyuttaṭṭhakathāyaṃ pana idāni pavattamānasampattiyeva kathitā.</p>
<p class="bodytext">Veḷuvanaṃ pana parikkhipitvā satta pabbatā ṭhitā. Tesaṃ bāhirantato paṭṭhāya paṭhamo cūḷakāḷapabbato nāma, dutiyo mahākāḷapabbato nāma, tato udakapabbato nāma, tato candimapassapabbato nāma, tato sūriyapassapabbato nāma, tato maṇipassapabbato nāma, sattamo suvaṇṇapassapabbato nāma. So ubbedhato sattayojaniko chaddantadahaṃ parikkhipitvā pattassa mukhavaṭṭi viya ṭhito. Tassa abbhantarimaṃ passaṃ suvaṇṇavaṇṇaṃ, tato nikkhantena obhāsena chaddantadaho samuggatabālasūriyo viya hoti. Bāhirapabbatesu pana eko ubbedhato chayojaniko, eko pañca, eko cattāri, eko tīṇi, eko dve, eko yojaniko, evaṃ sattapabbataparikkhittassa pana tassa dahassa pubbuttarakaṇṇe udakavātappaharaṇokāse mahānigrodharukkho atthi. Tassa khandho parikkhepato pañcayojaniko, ubbedhato sattayojaniko, catūsu disāsu catasso sākhā chayojanikā, uddhaṃ uggatasākhāpi chayojanikāva, iti so mūlato paṭṭhāya ubbedhena terasayojaniko, sākhānaṃ orimantato yāva pārimantā dvādasayojaniko, aṭṭhahi pārohasahassehi paṭimaṇḍito muṇḍamaṇipabbato viya vilāsamāno tiṭṭhati. Chaddantadahassa pana pacchimadisābhāge suvaṇṇapassapabbate dvādasayojanikā kañcanaguhā tiṭṭhati. Chaddanto nāma nāgarājā vassāratte hemante aṭṭhasahassanāgaparivuto kañcanaguhāyaṃ vasati. Gimhakāle udakavātaṃ sampaṭicchamāno mahānigrodhamūle pārohantare tiṭṭhatī.</p>
<p class="bodytext">Athassa ekadivasaṃ ‘‘mahāsālavanaṃ pupphita’’nti taruṇanāgā āgantvā ārocayiṃsu. So saparivāro ‘‘sālakīḷaṃ kīḷissāmī’’ti <a name="P5.0039"></a> sālavanaṃ gantvā ekaṃ supupphitaṃ sālarukkhaṃ kumbhena pahari. Tadā cūḷasubhaddā paṭivātapasse ṭhitā, tassā sarīre sukkhadaṇḍakamissakāni purāṇapaṇṇāni ceva tambakipillikāni ca patiṃsu. Mahāsubhaddā adhovātapasse ṭhitā, tassā sarīre pupphareṇukiñjakkhapattāni patiṃsu. Cūḷasubhaddā ‘‘ayaṃ nāgarājā attano piyabhariyāya upari pupphareṇukiñjakkhapattāni pātesi, mama <a name="M5.0040"></a> sarīre sukkhadaṇḍakamissāni purāṇapaṇṇāni ceva tambakipillikāni ca pātesi, hotu, kātabbaṃ jānissāmī’’ti mahāsatte veraṃ bandhi.</p>
<p class="bodytext">Aparampi divasaṃ nāgarājā saparivāro nhānatthāya chaddantadahaṃ otari. Atha dve taruṇanāgā soṇḍāhi <a name="V5.0035"></a> usirakalāpe gahetvā kelāsakūṭaṃ majjantā viya nhāpesuṃ. Tasmiṃ nhatvā uttiṇṇe dve kareṇuyo nhāpesuṃ. Tāpi uttaritvā mahāsattassa santike aṭṭhaṃsu. Tato aṭṭhasahassanāgāsaraṃ otaritvā udakakīḷaṃ kīḷitvā sarato nānāpupphāni āharitvā rajatathūpaṃ alaṅkarontā viya mahāsattaṃ alaṅkaritvā pacchā dve kareṇuyo alaṅkariṃsu. Atheko hatthī sare vicaranto sattuddayaṃ nāma mahāpadumaṃ labhitvā āharitvā mahāsattassa adāsi. So taṃ soṇḍāya gahetvā reṇuṃ kumbhe okiritvā jeṭṭhakāya mahāsubhaddāya adāsi. Taṃ disvā itarā ‘‘idampi sattuddayaṃ mahāpadumaṃ attano piyabhariyāya eva adāsi, na mayha’’nti punapi tasmiṃ veraṃ bandhi.</p>
<p class="bodytext">Athekadivasaṃ bodhisatte madhuraphalāni ceva bhisamuḷālāni ca pokkharamadhunā yojetvā pañcasate paccekabuddhe bhojente cūḷasubhaddā attanā laddhaphalāphalaṃ paccekabuddhānaṃ datvā ‘‘bhante, ito cavitvā maddarājakule nibbattitvā subhaddā nāma rājakaññā hutvā vayappattā bārāṇasirañño aggamahesibhāvaṃ patvā tassa piyā manāpā taṃ attano ruciṃ kāretuṃ samatthā hutvā tassa ācikkhitvā ekaṃ luddakaṃ pesetvā imaṃ hatthiṃ visapītena sallena vijjhāpetvā jīvitakkhayaṃ pāpetvā chabbaṇṇaraṃsiṃ <a name="P5.0040"></a> vissajjente yamakadante āharāpetuṃ samatthā homī’’ti patthanaṃ ṭhapesi. Sā tato paṭṭhāya gocaraṃ aggahetvā sussitvā nacirasseva kālaṃ katvā maddaraṭṭhe rājaaggamahesiyā kucchimhi nibbatti, subhaddātissā nāmaṃ kariṃsu. Atha naṃ vayappattaṃ bārāṇasirañño adaṃsu. Sā tassa piyā ahosi manāpā, soḷasannaṃ itthisahassānaṃ jeṭṭhikā hutvā jātissarañāṇañca paṭilabhi. Sā cintesi – ‘‘samiddhā me patthanā, idāni tassa nāgassa yamakadante āharāpessāmī’’ti. Tato sarīraṃ telena makkhetvā kiliṭṭhavatthaṃ nivāsetvā gilānākāraṃ dassetvā sirigabbhaṃ pavisitvā mañcake nipajji. Rājā ‘‘kuhiṃ subhaddā’’ti vatvā ‘‘gilānā’’ti sutvā sirigabbhaṃ pavisitvā mañcake nisīditvā tassā piṭṭhiṃ parimajjanto paṭhamaṃ gāthamāha –</p>
<p class="hangnum"><a name="para97"></a><span class="paranum">97</span>.</p>
<p class="gatha1"> ‘‘Kiṃ <a name="M5.0041"></a> nu socasinuccaṅgi, paṇḍūsi varavaṇṇini;</p>
<p class="gathalast">Milāyasi visālakkhi, mālāva parimadditā’’ti.</p>
<p class="bodytext">Tattha <span class="bld">anuccaṅgī</span>ti kañcanasannibhasarīre. <span class="bld">Mālāva parimadditā</span>ti hatthehi parimadditā padumamālā viya.</p>
<p class="bodytext">Taṃ sutvā sā itaraṃ gāthamāha –</p>
<p class="hangnum"><a name="para98"></a><span class="paranum">98</span>.</p>
<p class="gatha1"> ‘‘Dohaḷo <a name="V5.0036"></a> me mahārāja, supinantenupajjhagā;</p>
<p class="gathalast">Na so sulabharūpova, yādiso mama dohaḷo’’ti.</p>
<p class="bodytext">Tattha <span class="bld">na so</span>ti yādiso mama <span class="bld">supinantenupajjhagā</span> supine passantiyā mayā diṭṭho dohaḷo, so sulabharūpo viya na hoti, dullabho so, mayhaṃ pana taṃ alabhantiyā jīvitaṃ natthīti avaca.</p>
<p class="bodytext">Taṃ sutvā rājā gāthamāha –</p>
<p class="hangnum"><a name="para99"></a><span class="paranum">99</span>.</p>
<p class="gatha1"> ‘‘Ye keci mānusā kāmā, idha lokamhi nandane;</p>
<p class="gathalast">Sabbe te pacurā mayhaṃ, ahaṃ te dammi dohaḷa’’nti.</p>
<p class="bodytext">Tattha <span class="bld">pacurā</span>ti bahū sulabhā.</p>
<p class="bodytext">Taṃ sutvā devī, ‘‘mahārāja, dullabho mama dohaḷo, na taṃ idāni kathemi, yāvattakā pana te vijite luddā, te sabbe sannipātetha<a name="P5.0041"></a>, tesaṃ majjhe kathessāmī’’ti dīpentī anantaraṃ gāthamāha –</p>
<p class="hangnum"><a name="para100"></a><span class="paranum">100</span>.</p>
<p class="gatha1"> ‘‘Luddā deva samāyantu, ye keci vijite tava;</p>
<p class="gathalast">Etesaṃ ahamakkhissaṃ, yādiso mama dohaḷo’’ti.</p>
<p class="bodytext">Rājā ‘‘sādhū’’ti sirigabbhā nikkhamitvā ‘‘yāvatikā tiyojanasatike kāsikaraṭṭhe luddā, tesaṃ sannipātatthāya bheriṃ carāpethā’’ti amacce āṇāpesi. Te tathā akaṃsu. Nacirasseva kāsiraṭṭhavāsino luddā yathābalaṃ paṇṇākāraṃ gahetvā āgantvā āgatabhāvaṃ rañño ārocāpesuṃ<a name="M5.0042"></a>. Te sabbepi saṭṭhisahassamattā ahesuṃ. Rājā tesaṃ āgatabhāvaṃ ñatvā vātapāne ṭhito hatthaṃ pasāretvā tesaṃ āgatabhāvaṃ deviyā kathento āha –</p>
<p class="hangnum"><a name="para101"></a><span class="paranum">101</span>.</p>
<p class="gatha1"> ‘‘Ime te luddakā devi, katahatthā visāradā;</p>
<p class="gathalast">Vanaññū ca migaññū ca, mamatthe cattajīvitā’’ti.</p>
<p class="bodytext">Tattha <a name="V5.0037"></a> ime teti ye tvaṃ sannipātāpesi, ime te. Katahatthāti vijjhanachedanesu katahatthā kusalā susikkhitā. Visāradāti nibbhayā. Vanaññū ca migaññū cāti vanāni ca mige ca jānanti. Mamattheti sabbepi cete mamatthe cattajīvitā, yamahaṃ icchāmi, taṃ karontīti.</p>
<p class="bodytext">Taṃ sutvā devī te āmantetvā itaraṃ gāthamāha –</p>
<p class="hangnum"><a name="para102"></a><span class="paranum">102</span>.</p>
<p class="gatha1"> ‘‘Luddaputtā nisāmetha, yāvantettha samāgatā;</p>
<p class="gatha2">Chabbisāṇaṃ gajaṃ setaṃ, addasaṃ supine ahaṃ;</p>
<p class="gathalast">Tassa dantehi me attho, alābhe natthi jīvita’’nti.</p>
<p class="bodytext">Tattha nisāmethāti suṇātha. Chabbisāṇanti chabbaṇṇavisāṇaṃ.</p>
<p class="bodytext">Taṃ sutvā luddaputtā āhaṃsu –</p>
<p class="hangnum"><a name="para103"></a><span class="paranum">103</span>.</p>
<p class="gatha1"> ‘‘Na no pitūnaṃ na pitāmahānaṃ, diṭṭho suto kuñjaro chabbisāṇo;</p>
<p class="gathalast">Yamaddasā <a name="P5.0042"></a> supine rājaputtī, akkhāhi no yādiso hatthināgo’’ti.</p>
<p class="bodytext">Tattha pitūnanti karaṇatthe sāmivacanaṃ. Idaṃ vuttaṃ hoti – devi neva amhākaṃ pitūhi, na pitāmahehi evarūpo kuñjaro diṭṭhapubbo, pageva amhehi, tasmā attanā diṭṭhalakkhaṇavasena akkhāhi no, yādiso tayā diṭṭho hatthināgoti.</p>
<p class="bodytext">Anantaragāthāpi <a name="M5.0043"></a> teheva vuttā –</p>
<p class="hangnum"><a name="para104"></a><span class="paranum">104</span>.</p>
<p class="gatha1"> ‘‘Disā catasso vidisā catasso, uddhaṃ adho dasa disā imāyo;</p>
<p class="gathalast">Katamaṃ disaṃ tiṭṭhati nāgarājā, yamaddasā supine chabbisāṇa’’nti.</p>
<p class="bodytext">Tattha disāti disāsu. Katamanti etāsu disāsu katamāya disāyāti.</p>
<p class="bodytext">Evaṃ vutte subhaddā sabbe ludde oloketvā tesaṃ antare patthaṭapādaṃ bhattapuṭasadisajaṅghaṃ mahājāṇukaṃ mahāphāsukaṃ bahalamassutambadāṭhikaṃ nibbiddhapiṅgalaṃ dussaṇṭhānaṃ bībhacchaṃ sabbesaṃ matthakamatthakena <a name="V5.0038"></a> paññāyamānaṃ mahāsattassa pubbaveriṃ sonuttaraṃ nāma nesādaṃ disvā ‘‘esa mama vacanaṃ kātuṃ sakkhissatī’’ti rājānaṃ anujānāpetvā taṃ ādāya sattabhūmikapāsādassa uparimatalaṃ āruyha uttarasīhapañjaraṃ vivaritvā uttarahimavantābhimukhaṃ hatthaṃ pasāretvā catasso gāthā abhāsi –</p>
<p class="hangnum"><a name="para105"></a><span class="paranum">105</span>.</p>
<p class="gatha1"> ‘‘Ito ujuṃ uttariyaṃ disāyaṃ, atikkamma so satta girī brahmante;</p>
<p class="gathalast">Suvaṇṇapasso nāma girī uḷāro, supupphito kimpurisānuciṇṇo.</p>
<p class="hangnum"><a name="para106"></a><span class="paranum">106</span>.</p>
<p class="gatha1"> ‘‘Āruyha selaṃ bhavanaṃ kinnarānaṃ, olokaya pabbatapādamūlaṃ;</p>
<p class="gathalast">Atha <a name="P5.0043"></a> dakkhasī meghasamānavaṇṇaṃ, nigrodharājaṃ aṭṭhasahassapādaṃ.</p>
<p class="hangnum"><a name="para107"></a><span class="paranum">107</span>.</p>
<p class="gatha1"> ‘‘Tatthacchatī kuñjaro chabbisāṇo, sabbaseto duppasaho parebhi;</p>
<p class="gathalast">Rakkhanti naṃ aṭṭhasahassanāgā, īsādantā vātajavappahārino.</p>
<p class="hangnum"><a name="para108"></a><span class="paranum">108</span>.</p>
<p class="gatha1"> ‘‘Tiṭṭhanti <a name="M5.0044"></a> te tumūlaṃ passasantā, kuppanti vātassapi eritassa;</p>
<p class="gathalast">Manussabhūtaṃ pana tattha disvā, bhasmaṃ kareyyuṃ nāssa rajopi tassā’’ti.</p>
<p class="bodytext">Tattha <span class="bld">ito</span>ti imamhā ṭhānā. <span class="bld">Uttariya</span>nti uttarāya. <span class="bld">Uḷāro</span>ti mahā itarehi chahi pabbatehi uccataro. <span class="bld">Olokayā</span>ti ālokeyyāsi. <span class="bld">Tatthacchatī</span>ti tasmiṃ nigrodhamūle gimhasamaye udakavātaṃ sampaṭicchanto tiṭṭhati. <span class="bld">Duppasaho</span>ti aññe taṃ upagantvā pasayhakāraṃ kātuṃ samatthā nāma natthīti duppasaho parebhi. <span class="bld">Īsādantā</span>ti rathīsāya samānadantā. <span class="bld">Vātajavappahārino</span>ti vātajavena gantvā paccāmitte paharaṇasīlā evarūpā aṭṭhasahassanāgā nāgarājānaṃ rakkhanti. <span class="bld">Tumūla</span>nti bhiṃsanakaṃ mahāsaddānubandhaṃ assāsaṃ muñcantā tiṭṭhanti. <span class="bld">Eritassā</span>ti vātapaharitassa yaṃ saddānubandhaṃ eritaṃ calanaṃ kampanaṃ, tassapi kuppanti, evaṃpharusā te nāgā. <span class="bld">Nāssā</span>ti tassa nāsavātena viddhaṃsetvā bhasmaṃ katassa tassa rajopi na bhaveyyāti.</p>
<p class="bodytext">Taṃ sutvā sonuttaro maraṇabhayabhīto āha –</p>
<p class="hangnum"><a name="para109"></a><span class="paranum">109</span>.</p>
<p class="gatha1"> ‘‘Bahū <a name="V5.0039"></a> hime rājakulamhi santi, piḷandhanā jātarūpassa devi;</p>
<p class="gatha2">Muttā <a name="P5.0044"></a> maṇī veḷuriyāmayā ca, kiṃ kāhasi dantapiḷandhanena;</p>
<p class="gathalast">Māretukāmā kuñjaraṃ chabbisāṇaṃ, udāhu ghātessasi luddaputte’’ti.</p>
<p class="bodytext">Tattha <span class="bld">piḷandhanā</span>ti ābharaṇāni. <span class="bld">Veḷuriyāmayā</span>ti veḷuriyamayāni. <span class="bld">Ghātessasī</span>ti udāhu piḷandhanāpadesena luddaputte ghātāpetukāmāsīti pucchati.</p>
<p class="bodytext">Tato devī gāthamāha –</p>
<p class="hangnum"><a name="para110"></a><span class="paranum">110</span>.</p>
<p class="gatha1"> ‘‘Sā issitā dukkhitā casmi ludda, uddhañca sussāmi anussarantī;</p>
<p class="gathalast">Karohi me luddaka etamatthaṃ, dassāmi te gāmavarāni pañcā’’ti.</p>
<p class="bodytext">Tattha <a name="M5.0045"></a> <span class="bld">sā</span>ti sā ahaṃ. <span class="bld">Anussarantī</span>ti tena vāraṇena pure mayi kataṃ veraṃ anussaramānā. <span class="bld">Dassāmi te</span>ti etasmiṃ te atthe nipphādite saṃvacchare satasahassuṭṭhānake pañca gāmavare dadāmīti.</p>
<p class="bodytext">Evañca pana vatvā ‘‘samma luddaputta ahaṃ ‘etaṃ chaddantahatthiṃ mārāpetvā yamakadante āharāpetuṃ samatthā homī’ti pubbe paccekabuddhānaṃ dānaṃ datvā patthanaṃ paṭṭhapesiṃ, mayā supinantena diṭṭhaṃ nāma natthi, sā pana mayā patthitapatthanā samijjhissati, tvaṃ gacchanto mā bhāyī’’ti taṃ samassāsetvā pesesi. So ‘‘sādhu, ayye’’ti tassā vacanaṃ sampaṭicchitvā ‘‘tena hi me pākaṭaṃ katvā tassa vasanaṭṭhānaṃ kathehī’’ti pucchanto imaṃ gāthamāha –</p>
<p class="hangnum"><a name="para111"></a><span class="paranum">111</span>.</p>
<p class="gatha1"> ‘‘Katthacchatī kattha mupeti ṭhānaṃ, vīthissa kā nhānagatassa hoti;</p>
<p class="gathalast">Kathañhi so nhāyati nāgarājā, kathaṃ vijānemu gatiṃ gajassā’’ti.</p>
<p class="bodytext">Tattha <span class="bld">katthacchatī</span>ti kattha vasati. <span class="bld">Kattha mupetī</span>ti kattha upeti, kattha tiṭṭhatīti attho. <span class="bld">Vīthissa kā</span>ti tassa nhānagatassa kā vīthi hoti, kataramaggena so gacchati. <span class="bld">Kathaṃ vijānemu gati</span>nti tayā akathite mayaṃ kathaṃ tassa nāgarājassa gatiṃ vijānissāma, tasmā kathehi noti attho.</p>
<p class="bodytext">Tato <a name="V5.0040"></a><a name="P5.0045"></a> sā jātissarañāṇena paccakkhato diṭṭhaṭṭhānaṃ tassa ācikkhantī dve gāthā abhāsi –</p>
<p class="hangnum"><a name="para112"></a><span class="paranum">112</span>.</p>
<p class="gatha1"> ‘‘Tattheva sā pokkharaṇī adūre, rammā sutitthā ca mahodikā ca;</p>
<p class="gathalast">Sampupphitā bhamaragaṇānuciṇṇā, ettha hi so nhāyati nāgarājā.</p>
<p class="hangnum"><a name="para113"></a><span class="paranum">113</span>.</p>
<p class="gatha1"> ‘‘Sīsaṃ <a name="M5.0046"></a> nahātuppalamālabhārī, sabbaseto puṇḍarīkattacaṅgī;</p>
<p class="gathalast">Āmodamāno gacchati sanniketaṃ, purakkhatvā mahesiṃ sabbabhadda’’nti.</p>
<p class="bodytext">Tattha <span class="bld">tatthevā</span>ti tassa vasanaṭṭhāneyeva. <span class="bld">Pokkharaṇī</span>ti chaddantadahaṃ sandhāyāha. <span class="bld">Sampupphitā</span>ti duvidhehi kumudehi tividhehi uppalehi pañcavaṇṇehi ca padumehi samantato pupphitā. <span class="bld">Ettha hi so</span>ti so nāgarājā ettha chaddantadahe nhāyati. <span class="bld">Uppalamālabhārī</span>ti uppalādīnaṃ jalajathalajānaṃ pupphānaṃ mālaṃ dhārento. <span class="bld">Puṇḍarīkattacaṅgī</span>ti puṇḍarīkasadisatacena odātena aṅgena samannāgato. <span class="bld">Āmodamāno</span>ti āmoditapamodito. <span class="bld">Sanniketa</span>nti attano vasanaṭṭhānaṃ. <span class="bld">Purakkhatvā</span>ti sabbabhaddaṃ nāma mahesiṃ purato katvā aṭṭhahi nāgasahassehi parivuto attano vasanaṭṭhānaṃ gacchatīti.</p>
<p class="bodytext">Taṃ sutvā sonuttaro ‘‘sādhu ayye, ahaṃ taṃ vāraṇaṃ māretvā tassa dante āharissāmī’’ti sampaṭicchi. Athassa sā tuṭṭhā sahassaṃ datvā ‘‘gehaṃ tāva gaccha, ito sattāhaccayena tattha gamissasī’’ti taṃ uyyojetvā kammāre pakkosāpetvā ‘‘tātā amhākaṃ vāsipharasu-kuddāla-nikhādana-muṭṭhikaveḷugumbacchedana-sattha-tiṇalāyana-asilohadaṇḍakakacakhāṇuka- ayasiṅghāṭakehi attho, sabbaṃ sīghaṃ katvā āharathā’’ti āṇāpetvā cammakāre pakkosāpetvā ‘‘tātā amhākaṃ kumbhabhāragāhitaṃ cammabhastaṃ kātuṃ vaṭṭati, cammayottavarattahatthipādaupāhanacammachattehipi no attho, sabbaṃ sīghaṃ katvā āharathā’’ti āṇāpesi. Te ubhopi sabbāni tāni sīghaṃ katvā āharitvā <a name="P5.0046"></a> adaṃsu. Sā tassa pātheyyaṃ saṃvidahitvā araṇisahitaṃ ādiṃ katvā sabbaṃ upakaraṇañca baddhasattumādiṃ katvā pātheyyañca cammabhastāyaṃ pakkhipi, taṃ sabbampi kumbhabhāramattaṃ ahosi.</p>
<p class="bodytext">Sonuttaropi attano parivacchaṃ katvā sattame divase āgantvā deviṃ vanditvā aṭṭhāsi. Atha naṃ sā ‘‘niṭṭhitaṃ te samma sabbūpakaraṇaṃ, imaṃ tāva pasibbakaṃ gaṇhā’’ti āha. So pana mahāthāmo pañcannaṃ hatthīnaṃ balaṃ <a name="M5.0047"></a> dhāreti, tasmā tambūlapasibbakaṃ viya ukkhipitvā upakacchantare <a name="V5.0041"></a> ṭhapetvā rittahattho viya aṭṭhāsi. Subhaddā luddassa puttadārānaṃ paribbayaṃ datvā rañño ācikkhitvā sonuttaraṃ uyyojesi. Sopi rājānañca deviñca vanditvā rājanivesanā oruyha rathe ṭhatvā mahantena parivārena nagarā nikkhamitvā gāmanigamajanapadaparamparāya paccantaṃ patvā jānapade nivattetvā paccantavāsīhi saddhiṃ araññaṃ pavisitvā manussapathaṃ atikkamma paccantavāsinopi nivattetvā ekakova gacchanto tiṃsayojanaṃ patvā paṭhamaṃ dabbagahanaṃ kāsagahanaṃ tiṇagahanaṃ tulasigahanaṃ saragahanaṃ tirivacchagahananti cha gahanāni, kaṇṭakaveḷugumbagahanāni vettagahanaṃ omissakagahanaṃ naḷagahanaṃ saragahanasadisaṃ uragenapi dubbinivijjhaṃ ghanavanagahanaṃ rukkhagahanaṃ veḷugahanaṃ aparampi veḷugumbagahanaṃ kalalagahanaṃ udakagahanaṃ pabbatagahananti aṭṭhārasa gahanāni paṭipāṭiyā patvā dabbagahanādīni asitena lāyitvā tulasigahanādīni veḷugumbacchedanasatthena chinditvā rukkhe pharasunā koṭṭetvā atimahante rukkhe nikhādanena vijjhitvā maggaṃ karonto veḷuvane nisseṇiṃ katvā veḷugumbaṃ āruyha veḷuṃ chinditvā aparassa veḷugumbassa upari pātetvā veḷugumbamatthakena gantvā kalalagahane sukkharukkhapadaraṃ <a name="P5.0047"></a> attharitvā tena gantvā aparaṃ attharitvā itaraṃ ukkhipitvā puna purato attharanto taṃ atikkamitvā udakagahane doṇiṃ katvā tāya udakagahanaṃ taritvā pabbatapāde ṭhatvā ayasiṅghāṭakaṃ yottena bandhitvā uddhaṃ khipitvā pabbate laggāpetvā yottenāruyha vajiraggena lohadaṇḍena pabbataṃ vijjhitvā khāṇukaṃ koṭṭetvā tattha ṭhatvā siṅghāṭakaṃ ākaḍḍhitvā puna upari laggāpetvā tattha ṭhito cammayottaṃ olambetvā taṃ ādāya otaritvā heṭṭhimakhāṇuke bandhitvā vāmahatthena yottaṃ gahetvā dakkhiṇahatthena muggaraṃ ādāya yottaṃ paharitvā khāṇukaṃ nīharitvā puna abhiruhati. Etenupāyena pabbatamatthakaṃ abhiruyha parato otaranto purimanayeneva paṭhamaṃ pabbatamatthake khāṇukaṃ koṭṭetvā cammapasibbake yottaṃ bandhitvā khāṇuke veṭhetvā sayaṃ antopasibbake nisīditvā makkaṭakānaṃ makkaṭasuttavissajjanākārena yottaṃ viniveṭhento otarati. Cammachattena vātaṃ gāhāpetvā sakuṇo viya otaratītipi vadantiyeva.</p>
<p class="bodytext">Evaṃ <a name="M5.0048"></a> tassa subhaddāya vacanaṃ ādāya nagarā nikkhamitvā sattarasa gahanāni atikkamitvā pabbatagahanaṃ patvā tatrāpi cha pabbate atikkamitvā suvaṇṇapassapabbatamatthakaṃ āruḷhabhāvaṃ āvikaronto satthā āha –</p>
<p class="hangnum"><a name="para114"></a><span class="paranum">114</span>.</p>
<p class="gatha1"> ‘‘Tattheva so uggahetvāna vākyaṃ, ādāya tūṇiñca dhanuñca luddo;</p>
<p class="gathalast">Vituriyati satta girī brahante, suvaṇṇapassaṃ nāma giriṃ uḷāraṃ.</p>
<p class="hangnum"><a name="para115"></a><span class="paranum">115</span>.</p>
<p class="gatha1"> ‘‘Āruyha <a name="V5.0042"></a> selaṃ bhavanaṃ kinnarānaṃ, olokayī pabbatapādamūlaṃ;</p>
<p class="gathalast">Tatthaddasā meghasamānavaṇṇaṃ, nigrodharājaṃ aṭṭhasahassapādaṃ.</p>
<p class="hangnum"><a name="para116"></a><span class="paranum">116</span>.</p>
<p class="gatha1"> ‘‘Tatthaddasā <a name="P5.0048"></a> kuñjaraṃ chabbisāṇaṃ, sabbasetaṃ duppasahaṃ parebhi;</p>
<p class="gathalast">Rakkhanti naṃ aṭṭhasahassanāgā, īsādantā vātajavappahārino.</p>
<p class="hangnum"><a name="para117"></a><span class="paranum">117</span>.</p>
<p class="gatha1"> ‘‘Tatthaddasā pokkharaṇiṃ adūre, rammaṃ sutitthañca mahodikañca;</p>
<p class="gathalast">Sampupphitaṃ bhamaragaṇānuciṇṇaṃ, yattha hi so nhāyati nāgarājā.</p>
<p class="hangnum"><a name="para118"></a><span class="paranum">118</span>.</p>
<p class="gatha1"> ‘‘Disvāna nāgassa gatiṃ ṭhitiñca, vīthissayā nhānagatassa hoti;</p>
<p class="gathalast">Opātamāgacchi anariyarūpo, payojito cittavasānugāyā’’ti.</p>
<p class="bodytext">Tattha <span class="bld">so</span>ti, bhikkhave, so luddo tattheva sattabhūmikapāsādatale ṭhitāya tassā subhaddāya vacanaṃ uggahetvā saratūṇiñca mahādhanuñca ādāya pabbatagahanaṃ patvā ‘‘kataro nu kho suvaṇṇapassapabbato nāmā’’ti satta <a name="M5.0049"></a> mahāpabbate vituriyati, tasmiṃ kāle tuleti tīreti. So evaṃ tīrento suvaṇṇapassaṃ nāma giriṃ uḷāraṃ disvā ‘‘ayaṃ so bhavissatī’’ti cintesi. <span class="bld">Olokayī</span>ti taṃ kinnarānaṃ bhavanabhūtaṃ pabbataṃ āruyha subhaddāya dinnasaññāvasena heṭṭhā olokesi. <span class="bld">Tatthā</span>ti tasmiṃ pabbatapādamūle avidūreyeva taṃ nigrodhaṃ addasa.</p>
<p class="bodytext"><span class="bld">Tatthā</span>ti tasmiṃ nigrodharukkhamūle ṭhitaṃ. <span class="bld">Tatthā</span>ti tattheva antopabbate tassa nigrodhassāvidūre yattha so nhāyati, taṃ pokkharaṇiṃ addasa. <span class="bld">Disvānā</span>ti suvaṇṇapassapabbatā oruyha hatthīnaṃ gatakāle hatthipādaupāhanaṃ āruyha tassa nāgarañño gataṭṭhānaṃ nibaddhavasanaṭṭhānaṃ upadhārento ‘‘iminā maggena gacchati, idha nhāyati, nhatvā uttiṇṇo, idha tiṭṭhatī’’ti sabbaṃ disvā ahirikabhāvena anariyarūpo tāya cittavasānugāya payojito, tasmā opātaṃ āgacchi paṭipajji, āvāṭaṃ khaṇīti attho.</p>
<p class="bodytext">Tatrāyaṃ anupubbikathā – ‘‘so kira mahāsattassa vasanokāsaṃ sattamāsādhikehi sattahi saṃvaccharehi sattahi ca divasehi patvā vuttanayeneva tassa vasanokāsaṃ sallakkhetvā ‘‘idha āvāṭaṃ khaṇitvā tasmiṃ ṭhito vāraṇādhipatiṃ visapītena sallena vijjhitvā jīvitakkhayaṃ pāpessāmī’’ti vavatthapetvā araññaṃ pavisitvā thambhādīnaṃ atthāya rukkhe chinditvā dabbasambhāre <a name="V5.0043"></a> sajjetvā hatthīsu <a name="P5.0049"></a> nhānatthāya gatesu tassa vasanokāse mahākuddālena caturassaṃ āvāṭaṃ khaṇitvā uddhatapaṃsuṃ bījaṃ vapanto viya udakena vikiritvā udukkhalapāsāṇānaṃ upari thambhe patiṭṭhapetvā tulā ca kāje ca datvā padarāni attharitvā kaṇḍappamāṇaṃ chiddaṃ katvā upari paṃsuñca kacavarañca pakkhipitvā ekena passena attano pavisanaṭṭhānaṃ katvā evaṃ niṭṭhite āvāṭe paccūsakāleyeva patisīsakaṃ paṭimuñcitvā kāsāyāni paridahitvā saddhiṃ visapītena sallena dhanuṃ ādāya āvāṭaṃ otaritvā aṭṭhāsi. Tamatthaṃ pakāsento satthā āha –</p>
<p class="hangnum"><a name="para119"></a><span class="paranum">119</span>.</p>
<p class="gatha1"> ‘‘Khaṇitvāna kāsuṃ phalakehi chādayi, attānamodhāya dhanuñca luddo;</p>
<p class="gathalast">Passāgataṃ puthusallena nāgaṃ, samappayī dukkaṭakammakārī.</p>
<p class="hangnum"><a name="para120"></a><span class="paranum">120</span>.</p>
<p class="gatha1"> ‘‘Viddho <a name="M5.0050"></a> ca nāgo koñcamanādi ghoraṃ, sabbe ca nāgā ninnaduṃ ghorarūpaṃ;</p>
<p class="gathalast">Tiṇañca kaṭṭhañca raṇaṃ karontā, dhāviṃsu te aṭṭha disā samantato.</p>
<p class="hangnum"><a name="para121"></a><span class="paranum">121</span>.</p>
<p class="gatha1"> ‘‘Vadhissametanti parāmasanto, kāsāvamaddakkhi dhajaṃ isīnaṃ;</p>
<p class="gathalast">Dukkhena phuṭṭhassudapādi saññā, arahaddhajo sabbhi avajjharūpo’’ti.</p>
<p class="bodytext">Tattha <span class="bld">odhāyā</span>ti odahitvā pavesetvā. <span class="bld">Passāgata</span>nti attano āvāṭassa passaṃ āgataṃ. So kira dutiyadivase āgantvā nhatvā uttiṇṇo tasmiṃ mahāvisālamālake nāma padese aṭṭhāsi. Athassa sarīrato udakaṃ nābhipadesena ogalitvā tena chiddena luddassa sarīre pati. Tāya saññāya so mahāsattassa āgantvā ṭhitabhāvaṃ ñatvā taṃ passāgataṃ puthunā sallena samappayi vijjhi. <span class="bld">Dukkaṭakammakārī</span>ti tassa mahāsattassa kāyikacetasikassa dukkhassa uppādanena dukkaṭassa kammassa kārako.</p>
<p class="bodytext"><span class="bld">Koñcamanādī</span>ti koñcanādaṃ akari. Tassa kira taṃ sallaṃ nābhiyaṃ pavisitvā pihakādīni sañcuṇṇetvā antāni chinditvā piṭṭhibhāgaṃ <a name="P5.0050"></a> pharasunā padālentaṃ viya uggantvā ākāse pakkhandi. Bhinnarajatakumbhato rajanaṃ viya pahāramukhena lohitaṃ pagghari, balavavedanā uppajji. So vedanaṃ adhivāsetuṃ asakkonto vedanāppatto sakalapabbataṃ ekaninnādaṃ karonto tikkhattuṃ mahantaṃ koñcanādaṃ nadi. <span class="bld">Sabbe cā</span>ti tepi sabbe aṭṭhasahassanāgā taṃ saddaṃ sutvā maraṇabhayabhītā ghorarūpaṃ ninnaduṃ anuravaṃ kariṃsu. <span class="bld">Raṇaṃ karontā</span>ti tena saddena gantvā chaddantavāraṇaṃ <a name="V5.0044"></a> vedanāppattaṃ disvā ‘‘paccāmittaṃ gaṇhissāmā’’ti tiṇañca kaṭṭhañca cuṇṇavicuṇṇaṃ karontā samantā dhāviṃsu.</p>
<p class="bodytext"><span class="bld">Vadhissameta</span>nti ‘‘bhikkhave, so chaddantavāraṇo disā pakkantesu nāgesu subhaddāya kareṇuyā passe ṭhatvā sandhāretvā samassāsayamānāya vedanaṃ adhivāsetvā kaṇḍassa āgataṭṭhānaṃ sallakkhento ‘sace <a name="M5.0051"></a> idaṃ puratthimadisādīhi āgataṃ abhavissa, kumbhādīhi pavisitvā pacchimakāyīdīhi nikkhamissa, idaṃ pana nābhiyā pavisitvā ākāsaṃ pakkhandi, tasmā pathaviyaṃ ṭhitena vissaṭṭhaṃ bhavissatī’ti upadhāretvā ṭhitaṭṭhānaṃ upaparikkhitukāmo ‘‘ko jānāti, kiṃ bhavissati, subhaddaṃ apanetuṃ vaṭṭatī’’ti cintetvā ‘‘bhadde, aṭṭhasahassanāgā mama paccāmittaṃ pariyesantā disā pakkhandā, tvaṃ idha kiṃ karosī’’ti vatvā, ‘‘deva, ahaṃ tumhe sandhāretvā samassāsentī ṭhitā, khamatha me’’ti tikkhattuṃ padakkhiṇaṃ katvā catūsu ṭhānesu vanditvā tāya ākāsaṃ pakkhandāya nāgarājā bhūmiṃ pādanakhena pahari, padaraṃ uppatitvā gataṃ. So chiddena olokento sonuttaraṃ disvā ‘‘vadhissāmi na’’nti cittaṃ uppādetvā rajatadāmavaṇṇasoṇḍaṃ pavesetvā parāmasanto buddhānaṃ isīnaṃ dhajaṃ kāsāvaṃ addakkhi. Luddo kāsāvaṃ mahāsattassa hatthe ṭhapesi. So taṃ ukkhipitvā purato ṭhapesi. Athassa tena tathārūpenapi dukkhena phuṭṭhassa ‘‘arahaddhajo nāma sabbhi paṇḍitehi avajjharūpo, aññadatthu sakkātabbo garukātabboyevā’’ti ayaṃ saññā udapādi.</p>
<p class="bodytext">So tena saddhiṃ sallapanto gāthādvayamāha –</p>
<p class="hangnum"><a name="para122"></a><span class="paranum">122</span>.</p>
<p class="gatha1"> ‘‘Anikkasāvo kāsāvaṃ, yo vatthaṃ paridahissati;</p>
<p class="gathalast">Apeto damasaccena, na so kāsāvamarahati.</p>
<p class="hangnum"><a name="para123"></a><span class="paranum">123</span>.</p>
<p class="gatha1"> ‘‘Yo ca vantakasāvassa, sīlesu susamāhito;</p>
<p class="gathalast">Upeto damasaccena, sa ve kāsāvamarahatī’’ti.</p>
<p class="bodytext">Tassattho – samma luddaputta yo puriso rāgādīhi kasāvehi anikkasāvo indriyadamena ceva vacīsaccena ca apeto anupagato tehi guṇehi kasāvarasapītaṃ kāsāvavatthaṃ paridahati, so taṃ kāsāvaṃ nārahati, nānucchaviko so tassa <a name="P5.0051"></a> vatthassa. Yo pana tesaṃ kasāvānaṃ vantattā <a name="V5.0045"></a> vantakasāvo assa sīlesu susamāhito supatiṭṭhito paripuṇṇasīlācāro, so taṃ kāsāvaṃ arahati nāmāti.</p>
<p class="bodytext">Evaṃ vatvā mahāsatto tasmiṃ cittaṃ nibbāpetvā ‘‘samma kimatthaṃ tvaṃ maṃ vijjhasi, kiṃ attano atthāya, udāhu aññena payojitosī’’ti pucchi. Tamatthaṃ āvīkaronto satthā āha –</p>
<p class="hangnum"><a name="para124"></a><span class="paranum">124</span>.</p>
<p class="gatha1"> ‘‘Samappito <a name="M5.0052"></a> puthusallena nāgo, aduṭṭhacitto luddakamajjhabhāsi;</p>
<p class="gathalast">Kimatthayaṃ kissa vā samma hetu, mamaṃ vadhī kassa vāyaṃ payogo’’ti.</p>
<p class="bodytext">Tattha <span class="bld">kimatthaya</span>nti āyatiṃ kiṃ patthento. <span class="bld">Kissa vā</span>ti kissa hetu kena kāraṇena, kiṃ nāma tava mayā saddhiṃ veranti adhippāyo. <span class="bld">Kassa vā</span>ti kassa vā aññassa ayaṃ payogo, kena payojito maṃ avadhīti attho.</p>
<p class="bodytext">Athassa ācikkhanto luddo gāthamāha –</p>
<p class="hangnum"><a name="para125"></a><span class="paranum">125</span>.</p>
<p class="gatha1"> ‘‘Kāsissa rañño mahesī bhadante, sā pūjitā rājakule subhaddā;</p>
<p class="gathalast">Taṃ addasā sā ca mamaṃ asaṃsi, dantehi atthoti ca maṃ avocā’’ti.</p>
<p class="bodytext">Tattha <span class="bld">pūjitā</span>ti aggamahesiṭṭhāne ṭhapetvā pūjitā. <span class="bld">Addasā</span>ti sā kira taṃ supinante addasa. <span class="bld">Asaṃsī</span>ti sā ca mama sakkāraṃ kāretvā ‘‘himavantapadese evarūpo nāma nāgo asukasmiṃ nāma ṭhāne vasatī’’ti mamaṃ ācikkhi. <span class="bld">Dantehī</span>ti tassa nāgassa chabbaṇṇaraṃsisamujjalā dantā, tehi mama attho, piḷandhanaṃ kāretukāmāmhi, te me āharāti maṃ avocāti.</p>
<p class="bodytext">Taṃ sutvā ‘‘idaṃ cūḷasubhaddāya kamma’’nti ñatvā mahāsatto vedanaṃ adhivāsetvā ‘‘tassā mama dantehi attho natthi, maṃ māretukāmatāya pana pahiṇī’’ti dīpento gāthādvayamāha –</p>
<p class="hangnum"><a name="para126"></a><span class="paranum">126</span>.</p>
<p class="gatha1"> ‘‘Bahū hime dantayugā uḷārā, ye me pitūnañca pitāmahānaṃ;</p>
<p class="gathalast">Jānāti sā kodhanā rājaputtī, vadhatthikā veramakāsi bālā.</p>
<p class="hangnum"><a name="para127"></a><span class="paranum">127</span>.</p>
<p class="gatha1"> ‘‘Uṭṭhehi <a name="V5.0046"></a><a name="P5.0052"></a> tvaṃ ludda kharaṃ gahetvā, dante ime chinda purā marāmi;</p>
<p class="gathalast">Vajjāsi taṃ kodhanaṃ rājaputtiṃ, nāgo hato handa imassa dantā’’ti.</p>
<p class="bodytext">Tattha <a name="M5.0053"></a> <span class="bld">ime</span>ti tassa kira pitu pitāmahānaṃ dantā mā vinassantūti guhāyaṃ sannicitā, te sandhāya evamāha. <span class="bld">Jānātī</span>ti bahūnaṃ vāraṇānaṃ idha sannicihe dante jānāti. <span class="bld">Vadhatthikā</span>ti kevalaṃ pana sā maṃ māretukāmā appamattakaṃ dosaṃ hadaye ṭhapetvā attano veraṃ akāsi, evarūpena pharusakammena matthakaṃ pāpesi. <span class="bld">Khara</span>nti kakacaṃ. <span class="bld">Purā marāmī</span>ti yāva na marāmi. <span class="bld">Vajjasī</span>ti vadeyyāsi. <span class="bld">Handa imassa dantā</span>ti hato so mayā nāgo, manoratho te matthakappatto, gaṇha, ime tassa dantāti.</p>
<p class="bodytext">So tassa vacanaṃ sutvā nisīdanaṭṭhānā vuṭṭhāya kakacaṃ ādāya ‘‘dante chindissāmī’’ti tassa santikaṃ upagato. So pana ubbedhato aṭṭhāsītihattho rajatapabbato viya ṭhito, tenassa so dantaṭṭhānaṃ na pāpuṇi. Atha mahāsatto kāyaṃ upanāmento heṭṭhāsīsako nipajji. Tadā nesādo mahāsattassa rajatadāmasadisaṃ soṇḍaṃ maddanto abhiruhitvā kelāsakūṭe viya kumbhe ṭhatvā mukhakoṭimaṃsaṃ dhanukena paharitvā anto pakkhipitvā kumbhato oruyha kakacaṃ antomukhe pavesesi, ubhohi hatthehi daḷhaṃ aparāparaṃ kaḍḍhi. Mahāsattassa balavavedanā uppajji, mukhaṃ lohitena pūri. Nesādo ito cito ca sañcārento kakacena chindituṃ nāsakkhi. Atha naṃ mahāsatto mukhato lohitaṃ chaḍḍetvā vedanaṃ adhivāsetvā ‘‘kiṃ samma chindituṃ na sakkosī’’ti pucchi. ‘‘Āma, sāmī’’ti. Mahāsatto satiṃ paccupaṭṭhapetvā ‘‘tena hi samma mama soṇḍaṃ ukkhipitvā kakacakoṭiṃ gaṇhāpehi, mama sayaṃ soṇḍaṃ ukkhipituṃ balaṃ natthī’’ti āha. Nesādo tathā akāsi.</p>
<p class="bodytext">Mahāsatto soṇḍāya kakacaṃ gahetvā aparāparaṃ cāresi, dantā kaḷīrā viya chijjiṃsu. Atha naṃ te āharāpetvā gaṇhitvā ‘‘samma luddaputta ahaṃ ime dante tuyhaṃ dadamāno neva ‘mayhaṃ appiyā’ti <a name="P5.0053"></a> dammi, na sakkattamārattabrahmattāni patthento, imehi pana me dantehi sataguṇena sahassaguṇena satasahassaguṇena sabbaññutaññāṇadantāva piyatarā, sabbaññutaññāṇappaṭivedhāya me idaṃ puññaṃ paccayo hotū’’ti dante datvā ‘‘samma idaṃ ṭhānaṃ kittakena kālena āgatosī’’ti pucchitvā ‘‘sattamāsasattadivasādhikehi sattahi saṃvaccharehī’’ti vutte – ‘‘gaccha imesaṃ <a name="M5.0054"></a> dantānaṃ ānubhāvena sattadivasabbhantareyeva bārāṇasiṃ pāpuṇissasī’’ti vatvā tassa parittaṃ katvā taṃ uyyojesi<a name="V5.0047"></a>. Uyyojetvā ca pana anāgatesuyeva tesu nāgesu subhaddāya ca anāgatāya kālamakāsi. Tamatthaṃ pakāsento satthā āha –</p>
<p class="hangnum"><a name="para128"></a><span class="paranum">128</span>.</p>
<p class="gatha1"> ‘‘Uṭṭhāya so luddo kharaṃ gahetvā, chetvāna dantāni gajuttamassa;</p>
<p class="gathalast">Vaggū subhe appaṭime pathabyā, ādāya pakkāmi tato hi khippa’’nti.</p>
<p class="bodytext">Tattha <span class="bld">vaggū</span>ti vilāsavante. <span class="bld">Subhe</span>ti sundare. <span class="bld">Appaṭime</span>ti imissaṃ pathaviyaṃ aññehi dantehi asadiseti.</p>
<p class="bodytext">Tasmiṃ pakkante te nāgā paccāmittaṃ adisvā āgamiṃsu. Tamatthaṃ pakāsento satthā āha –</p>
<p class="hangnum"><a name="para129"></a><span class="paranum">129</span>.</p>
<p class="gatha1"> ‘‘Bhayaṭṭitā nāgavadhena aṭṭā, ye te nāgā aṭṭha disā vidhāvuṃ;</p>
<p class="gathalast">Adisvāna posaṃ gajapaccamittaṃ, paccāgamuṃ yena so nāgarājā’’ti.</p>
<p class="bodytext">Tattha <span class="bld">bhayaṭṭitā</span>ti maraṇabhayena upaddutā. <span class="bld">Aṭṭā</span>ti dukkhitā. <span class="bld">Gajapaccamitta</span>nti gajassa paccāmittaṃ. <span class="bld">Yena so</span>ti yattha visālamālake so nāgarājā kālaṃ katvā kelāsapabbato viya patito, taṃ ṭhānaṃ paccāgamunti attho.</p>
<p class="bodytext">Tehi <a name="P5.0054"></a> pana saddhiṃ mahāsubhaddāpi āgatā. Te sabbepi aṭṭhasahassanāgā tattha roditvā kanditvā mahāsattassa kulupakānaṃ paccekabuddhānaṃ santikaṃ gantvā, ‘‘bhante, tumhākaṃ paccayadāyako visapītena sallena viddho kālakato, sīvathikadassanamassa āgacchathā’’ti vadiṃsu. Pañcasatā paccekabuddhāpi ākāsenāgantvā visālamālake otariṃsu. Tasmiṃ khaṇe dve taruṇanāgā nāgarañño sarīraṃ dantehi ukkhipitvā paccekabuddhe vandāpetvā citakaṃ āropetvā jhāpayiṃsu. Paccekabuddhā sabbarattiṃ āḷāhane <a name="M5.0055"></a> dhammasajjhāyamakaṃsu. Aṭṭhasahassanāgā āḷāhanaṃ nibbāpetvā vanditvā nhatvā mahāsubhaddaṃ purato katvā attano vasanaṭṭhānaṃ agamaṃsu. Tamatthaṃ pakāsento satthā āha –</p>
<p class="hangnum"><a name="para130"></a><span class="paranum">130</span>.</p>
<p class="gatha1"> ‘‘Te tattha kanditvā roditvāna nāgā, sīse sake paṃsukaṃ okiritvā;</p>
<p class="gathalast">Agamaṃsu te sabbe sakaṃ niketaṃ, purakkhatvā mahesiṃ sabbabhadda’’nti.</p>
<p class="bodytext">Tattha <a name="V5.0048"></a> <span class="bld">paṃsuka</span>nti āḷāhanapaṃsukaṃ.</p>
<p class="bodytext">Sonuttaropi appatteyeva sattame divase dante ādāya bārāṇasiṃ sampāpuṇi. Tamatthaṃ pakāsento satthā āha –</p>
<p class="hangnum"><a name="para131"></a><span class="paranum">131</span>.</p>
<p class="gatha1"> ‘‘Ādāya dantāni gajuttamassa, vaggū subhe appaṭime pathabyā;</p>
<p class="gatha2">Suvaṇṇarājīhi samantamodare, so luddako kāsipuraṃ upāgami;</p>
<p class="gathalast">Upanesi so rājakaññāya dante, nāgo hato handa imassa dantā’’ti.</p>
<p class="bodytext">Tattha <span class="bld">suvaṇṇarājīhī</span>ti suvaṇṇarājiraṃsīhi. <span class="bld">Samantamodare</span>ti samantato obhāsante sakalavanasaṇḍaṃ suvaṇṇavaṇṇaṃ viya karonte. <span class="bld">Upanesī</span>ti ahaṃ chaddantavāraṇassa chabbaṇṇaraṃsivissajjane yamakadante ādāya <a name="P5.0055"></a> āgacchāmi, nagaraṃ alaṅkārāpethāti deviyā sāsanaṃ pesetvā tāya rañño ārocāpetvā devanagaraṃ viya nagare alaṅkārāpite sonuttaropi nagaraṃ pavisitvā pāsādaṃ āruhitvā dante upanesi, upanetvā ca pana, ‘‘ayye, yassa kira tumhe appamattakaṃ dosaṃ hadaye karittha, so nāgo mayā hato mato, ‘matabhāvaṃ me āroceyyāsī’ti āha, tassa matabhāvaṃ tumhe jānātha, gaṇhatha, ime tassa dantā’’ti dante adāsi.</p>
<p class="bodytext">Sā mahāsattassa chabbaṇṇaraṃsivicittadante maṇitālavaṇṭena gahetvā ūrūsu ṭhapetvā purimabhave attano pirasāmikassa dante olokentī ‘‘evarūpaṃ <a name="M5.0056"></a> sobhaggappattaṃ vāraṇaṃ visapītena sallena jīvitakkhayaṃ pāpetvā ime dante chinditvā sonuttaro āgato’’ti mahāsattaṃ anussarantī sokaṃ uppādetvā adhivāsetuṃ nāsakkhi. Athassā tattheva hadayaṃ phali, taṃ divasameva kālamakāsi. Tamatthaṃ pakāsento satthā āha –</p>
<p class="hangnum"><a name="para132"></a><span class="paranum">132</span>.</p>
<p class="gatha1"> ‘‘Disvāna dantāni gajuttamassa, bhattuppiyassa purimāya jātiyā;</p>
<p class="gathalast">Tattheva tassā hadayaṃ aphāli, teneva sā kālamakāsi bālā’’ti.</p>
<p class="hangnum"><a name="para133"></a><span class="paranum">133</span>.</p>
<p class="gatha1"> ‘‘Sambodhipatto sa mahānubhāvo, sitaṃ akāsī parisāya majjhe;</p>
<p class="gathalast">Pucchiṃsu bhikkhū suvimuttacittā, nākāraṇe pātukaronti buddhā.</p>
<p class="hangnum"><a name="para134"></a><span class="paranum">134</span>.</p>
<p class="gatha1"> ‘‘Yamaddasātha <a name="V5.0049"></a> dahariṃ kumāriṃ, kāsāyavatthaṃ anagāriyaṃ carantiṃ;</p>
<p class="gathalast">Sā kho tadā rājakaññā ahosi, ahaṃ tadā nāgarājā ahosiṃ.</p>
<p class="hangnum"><a name="para135"></a><span class="paranum">135</span>.</p>
<p class="gatha1"> ‘‘Ādāya dantāni gajuttamassa, vaggū subhe appaṭime pathabyā;</p>
<p class="gathalast">Yo <a name="P5.0056"></a> luddako kāsipuraṃ upāgami, so kho tadā devadatto ahosi.</p>
<p class="hangnum"><a name="para136"></a><span class="paranum">136</span>.</p>
<p class="gatha1"> ‘‘Anāvasūraṃ cirarattasaṃsitaṃ, uccāvacaṃ caritamidaṃ purāṇaṃ;</p>
<p class="gathalast">Vītaddaro vītasoko visallo, sayaṃ abhiññāya abhāsi buddho.</p>
<p class="hangnum"><a name="para137"></a><span class="paranum">137</span>.</p>
<p class="gatha1"> ‘‘Ahaṃ vo tena kālena, ahosiṃ tattha bhikkhavo;</p>
<p class="gathalast">Nāgarājā tadā homi, evaṃ dhāretha jātaka’’nti. –</p>
<p class="unindented">Imā <a name="M5.0057"></a> gāthā dasabalassa guṇe vaṇṇentehi dhammasaṅgāhakattherehi ṭhapitā.</p>
<p class="bodytext">Tattha <span class="bld">sitaṃ akāsī</span>ti so sambodhippatto satthā mahānubhāvo alaṅkatadhammasabhāyaṃ alaṅkatadhammāsane parisamajjhe nisinno ekadivasaṃ sitaṃ akāsi. <span class="bld">Nākāraṇe</span>ti ‘‘bhante, buddhā nāma akāraṇe sitaṃ na karonti, tumhehi ca sitaṃ kataṃ, kena nu kho kāraṇena sitaṃ kata’’nti mahākhīṇāsavā bhikkhū pucchiṃsu. <span class="bld">Yamaddasāthā</span>ti evaṃ puṭṭho, āvuso, satthā attano sitakāraṇaṃ ācikkhanto ekaṃ daharabhikkhuniṃ dassetvā evamāha – ‘‘bhikkhave, yaṃ ekaṃ daharaṃ yobbanappattaṃ kumāriṃ kāsāyavatthaṃ anagāriyaṃ upetaṃ pabbajitvā imasmiṃ sāsane carantiṃ addasātha passatha, sā tadā ‘visapītena sallena nāgarājaṃ vijjhitvā vadhehī’’’ti sonuttarassa pesetā rājakaññā ahosi. Tena gantvā jīvitakkhayaṃ pāpito ahaṃ tadā so nāgarājā ahosinti attho. <span class="bld">Devadatto</span>ti, bhikkhave, idāni devadatto tadā so luddako ahosi.</p>
<p class="bodytext"><span class="bld">Anāvasūra</span>nti na avasūraṃ, anatthaṅgatasūriyanti attho. <span class="bld">Cirarattasaṃsita</span>nti ito ciraratte anekavassakoṭimatthake saṃsitaṃ saṃsaritaṃ anuciṇṇaṃ. Idaṃ vuttaṃ hoti – āvuso, ito anekavassakoṭimatthake saṃsaritampi pubbaṇhe kataṃ taṃ divasameva sāyanhe saranto viya attano caritavasena uccattā tāya rājadhītāya ca sonuttarassa ca caritavasena nīcattā uccānīcaṃ caritaṃ idaṃ purāṇaṃ rāgādīnaṃ darānaṃ vigatatāya vītaddaro, ñātidhanasokādīnaṃ abhāvena vītasoko, rāgasallādīnaṃ vigatattā visallo attanāva jānitvā buddho abhāsīti. <span class="bld">Ahaṃ vo</span>ti <a name="V5.0050"></a> ettha <span class="bld">vo</span>ti nipātamattaṃ, bhikkhave, ahaṃ tena kālena tattha chaddantadahe ahosinti attho. <span class="bld">Nāgarājā</span>ti honto ca pana na añño koci tadā homi, atha kho nāgarājā homīti attho. <span class="bld">Evaṃ cārethā</span>ti tumhe taṃ jātakaṃ evaṃ dhāretha uggaṇhātha pariyāpuṇāthāti.</p>
<p class="bodytext">Imañca <a name="P5.0057"></a> pana dhammadesanaṃ sutvā bahū sotāpannādayo ahesuṃ. Sā pana bhikkhunī pacchā vipassitvā arahattaṃ pattāti.</p>
<p class="centered">Chaddantajātakavaṇṇanā catutthā.</p>
<p class="hangnum"> </p>
<p class="bodytext"> [515] 5. Sambhavajātakavaṇṇanā</p>
<p class="bodytext"><span class="bld">Rajjañca</span> <a name="M5.0058"></a> <span class="bld">paṭipannāsmā</span>ti idaṃ satthā jetavane viharanto paññāpāramiṃ ārabbha kathesi. Paccuppannavatthu <span class="bld">mahāumaṅgajātake</span> (jā. 2.22.590 ādayo) āvi bhavissati.</p>
<p class="bodytext">Atīte pana kururaṭṭhe indapatthanagare dhanañcayakorabyo nāma rājā rajjaṃ kāresi. Tassa sucirato nāma brāhmaṇo purohito atthadhammānusāsako ahosi. Rājā dānādīni puññāni karonto dhammena rajjamanusāsi. So ekadivasaṃ dhammayāgaṃ nāma pañhaṃ abhisaṅkharitvā sucirataṃ nāma brāhmaṇaṃ purohitaṃ āsane nisīdāpetvā sakkāraṃ katvā pañhaṃ pucchanto catasso gāthāyo abhāsi –</p>
<p class="hangnum"><a name="para138"></a><span class="paranum">138</span>.</p>
<p class="gatha1"> ‘‘Rajjañca paṭipannāsma, ādhipaccaṃ sucīrata;</p>
<p class="gathalast">Mahattaṃ pattumicchāmi, vijetuṃ pathaviṃ imaṃ.</p>
<p class="hangnum"><a name="para139"></a><span class="paranum">139</span>.</p>
<p class="gatha1"> ‘‘Dhammena no adhammena, adhammo me na ruccati;</p>
<p class="gathalast">Kiccova dhammo carito, rañño hoti sucīrata.</p>
<p class="hangnum"><a name="para140"></a><span class="paranum">140</span>.</p>
<p class="gatha1"> ‘‘Idha cevāninditā yena, pecca yena aninditā;</p>
<p class="gathalast">Yasaṃ devamanussesu, yena pappomu brāhmaṇa.</p>
<p class="hangnum"><a name="para141"></a><span class="paranum">141</span>.</p>
<p class="gatha1"> ‘‘Yohaṃ <a name="V5.0051"></a> atthañca dhammañca, kattumicchāmi brāhmaṇa;</p>
<p class="gathalast">Taṃ tvaṃ atthañca dhammañca, brāhmaṇakkhāhi pucchito’’ti.</p>
<p class="bodytext">Tattha <span class="bld">rajja</span>nti, ācariya, mayaṃ imasmiṃ sattayojanike indapatthanagare rajjañca, tiyojanasatike kururaṭṭhe issarabhāvasaṅkhātaṃ ādhipaccañca. <span class="bld">Paṭipannāsmā</span>ti adhigatā bhavāma. <span class="bld">Mahatta</span>nti idāni mahantabhāvaṃ. <span class="bld">Pattumicchāmi vijetu</span>nti imaṃ pathaviṃ dhammena abhibhavituṃ ajjhottharituṃ icchāmi. <span class="bld">Kiccovā</span>ti avasesajanehi rañño carito dhammo kicco karaṇīyataro. Rājānuvattako hi loko, so tasmiṃ dhammike sabbopi dhammiko hoti. Tasmā esa dhammo nāma raññova kiccoti.</p>
<p class="bodytext"><span class="bld">Idha cevāninditā</span>ti yena mayaṃ idhaloke paraloke <a name="P5.0058"></a> ca aninditā. <span class="bld">Yena pappomū</span>ti yena mayaṃ nirayādīsu anibbattitvā devesu ca manussesu ca yasaṃ issariyaṃ sobhaggaṃ pāpuṇeyyāma, taṃ no kāraṇaṃ kathehīti<a name="M5.0059"></a>. <span class="bld">Yoha</span>nti, brāhmaṇa, yo ahaṃ phalavipākasaṅkhātaṃ atthañca tassa atthassa hetubhūtaṃ dhammañca kattuṃ samādāya vattituṃ uppādetuñca icchāmi. <span class="bld">Taṃ tva</span>nti tassa mayhaṃ tvaṃ sukheneva nibbānagāmimaggaṃ āruyha apaṭisandhikabhāvaṃ patthentassa taṃ atthañca dhammañca pucchito akkhāhi, pākaṭaṃ katvā kathehīti brāhmaṇaṃ dhammayāgapañhaṃ pucchi.</p>
<p class="bodytext">Ayaṃ pana pañho gambhīro buddhavisayo, sabbaññubuddhameva taṃ pucchituṃ yuttaṃ, tasmiṃ asati sabbaññutaññāṇapariyesakaṃ bodhisattanti. Sucirato pana attano abodhisattatāya pañhaṃ kathetuṃ nāsakkhi, asakkonto ca paṇḍitamānaṃ akatvā attano asamatthabhāvaṃ kathento gāthamāha –</p>
<p class="hangnum"><a name="para142"></a><span class="paranum">142</span>.</p>
<p class="gatha1"> ‘‘Nāññatra vidhurā rāja, etadakkhātumarahati;</p>
<p class="gathalast">Yaṃ tvaṃ atthañca dhammañca, kattumicchasi khattiyā’’ti.</p>
<p class="bodytext">Tassattho – avisayo esa, mahārāja, pañho mādisānaṃ. Ahañhi nevassa ādiṃ, na pariyosānaṃ passāmi, andhakāraṃ paviṭṭho viya homi. Bārāṇasirañño pana purohito vidhuro nāma brāhmaṇo atthi, so etaṃ ācikkheyya, taṃ ṭhapetvā yaṃ tvaṃ atthañca dhammañca kattumicchasi, etaṃ akkhātuṃ na añño arahatīti.</p>
<p class="bodytext">Rājā <a name="V5.0052"></a> tassa vacanaṃ sutvā ‘‘tena hi, brāhmaṇa, khippaṃ tassa santikaṃ gacchāhī’’ti paṇṇākāraṃ datvā taṃ pesetukāmo hutvā gāthamāha –</p>
<p class="hangnum"><a name="para143"></a><span class="paranum">143</span>.</p>
<p class="gatha1"> ‘‘Ehi kho pahito gaccha, vidhurassa upantikaṃ;</p>
<p class="gatha2">Nikkhañcimaṃ suvaṇṇassa, haraṃ gaccha sucīrata;</p>
<p class="gathalast">Abhihāraṃ imaṃ dajjā, atthadhammānusiṭṭhiyā’’ti.</p>
<p class="bodytext">Tattha <span class="bld">upantika</span>nti santikaṃ. <span class="bld">Nikkha</span>nti pañcasuvaṇṇo eko nikkho. Ayaṃ pana rattasuvaṇṇassa nikkhasahassaṃ datvā evamāha. <span class="bld">Imaṃ dajjā</span>ti tena imasmiṃ dhammayāgapañhe kathite tassa atthadhammānusiṭṭhiyā abhihārapūjaṃ karonto imaṃ nikkhasahassaṃ dadeyyāsīti.</p>
<p class="bodytext">Evañca <a name="P5.0059"></a> pana vatvā pañhavissajjanassa likhanatthāya satasahassagghanakaṃ suvaṇṇapaṭṭañca gamanatthāya yānaṃ, parivāratthāya balakāyaṃ, tañca paṇṇākāraṃ datvā <a name="M5.0060"></a> taṅkhaṇaññeva uyyojesi. So pana indapatthanagarā nikkhamitvā ujukameva bārāṇasiṃ agantvā yattha yattha paṇḍitā vasanti, sabbāni tāni ṭhānāni upasaṅkamitvā sakalajambudīpe pañhassa vissajjetāraṃ alabhitvā anupubbena bārāṇasiṃ patvā ekasmiṃ ṭhāne nivāsaṃ gahetvā katipayehi janehi saddhiṃ pātarāsabhuñjanavelāya vidhurassa nivesanaṃ gantvā āgatabhāvaṃ ārocāpetvā tena pakkosāpito taṃ sake ghare bhuñjamānaṃ addasa. Tamatthaṃ āvikaronto satthā sattamaṃ gāthamāha –</p>
<p class="hangnum"><a name="para144"></a><span class="paranum">144</span>.</p>
<p class="gatha1"> ‘‘Svādhippāgā bhāradvājo, vidhurassa upantikaṃ;</p>
<p class="gathalast">Tamaddasa mahābrahmā, asamānaṃ sake ghare’’ti.</p>
<p class="bodytext">Tattha <span class="bld">svādhippāgā</span>ti so bhāradvājagotto sucirato adhippāgā, gatoti attho. <span class="bld">Mahābrahmā</span>ti mahābrāhmaṇo. <span class="bld">Asamāna</span>nti bhuñjamānaṃ.</p>
<p class="bodytext">So pana tassa bālasahāyako ekācariyakule uggahitasippo, tasmā tena saddhiṃ ekato bhuñjitvā bhattakiccapariyosāne sukhanisinno ‘‘samma kimatthaṃ āgatosī’’ti puṭṭho āgamanakāraṇaṃ ācikkhanto aṭṭhamaṃ gāthamāha –</p>
<p class="hangnum"><a name="para145"></a><span class="paranum">145</span>.</p>
<p class="gatha1"> ‘‘Raññohaṃ <a name="V5.0053"></a> pahito dūto, korabyassa yasassino;</p>
<p class="gatha2">‘Atthaṃ dhammañca pucchesi’, iccabravi yudhiṭṭhilo;</p>
<p class="gathalast">Taṃ tvaṃ atthañca dhammañca, vidhurakkhāhi pucchito’’ti.</p>
<p class="bodytext">Tattha <span class="bld">raññoha</span>nti ahaṃ rañño korabyassa yasassino dūto. <span class="bld">Pahito</span>ti tena pesito idhāgamiṃ. <span class="bld">Pucchesī</span>ti so yudhiṭṭhilagotto dhanañcayarājā maṃ dhammayāgapañhaṃ nāma pucchi, ahaṃ kathetuṃ asakkonto ‘‘tvaṃ sakkhissasī’’ti ñatvā tassa ārocesiṃ, so ca paṇṇākāraṃ datvā pañhapucchanatthāya maṃ tava santikaṃ pesento ‘‘vidhurassa santikaṃ gantvā imassa pañhassa atthañca pāḷidhammañca puccheyyāsī’’ti abravi. ‘‘Taṃ tvaṃ idāni mayā pucchito akkhāhī’’ti.</p>
<p class="bodytext">Tadā <a name="P5.0060"></a> pana so brāhmaṇo ‘‘mahājanassa cittaṃ gaṇhissāmī’’ti gaṅgaṃ pidahanto viya vinicchayaṃ vicāreti. Tassa pañhavissajjane okāso natthi. So tamatthaṃ ācikkhanto navamaṃ gāthamāha –</p>
<p class="hangnum"><a name="para146"></a><span class="paranum">146</span>.</p>
<p class="gatha1"> ‘‘Gaṅgaṃ <a name="M5.0061"></a> me pidahissanti, na taṃ sakkomi brāhmaṇa;</p>
<p class="gatha2">Apidhetuṃ mahāsindhuṃ, taṃ kathaṃ so bhavissati;</p>
<p class="gathalast">Na te sakkomi akkhātuṃ, atthaṃ dhammañca pucchito’’ti.</p>
<p class="bodytext">Tassattho – brāhmaṇa, mayhaṃ ‘‘mahājanassa nānācittagatisaṅkhātaṃ gaṅgaṃ pidahissa’’nti byāpāro uppanno, tamahaṃ mahāsindhuṃ apidhetuṃ na sakkomi, tasmā kathaṃ so okāso bhavissati, yasmā te ahaṃ pañhaṃ vissajjeyyaṃ. Iti cittekaggatañceva okāsañca alabhanto na te sakkomi akkhātuṃ atthaṃ dhammañca pucchitoti.</p>
<p class="bodytext">Evañca pana vatvā ‘‘putto me paṇḍito mayā ñāṇavantataro, so te byākarissati, tassa santikaṃ gacchāhī’’ti vatvā dasamaṃ gāthamāha –</p>
<p class="hangnum"><a name="para147"></a><span class="paranum">147</span>.</p>
<p class="gatha1"> ‘‘Bhadrakāro ca me putto, oraso mama atrajo;</p>
<p class="gathalast">Taṃ tvaṃ atthañca dhammañca, gantvā pucchassu brāhmaṇā’’ti.</p>
<p class="bodytext">Tattha <span class="bld">oraso</span>ti ure saṃvaḍḍho. <span class="bld">Atrajo</span>ti attanā jātoti.</p>
<p class="bodytext">Taṃ <a name="V5.0054"></a> sutvā sucirato vidhurassa gharā nikkhamitvā bhadrakārassa bhuttapātarāsassa attano parisamajjhe nisinnakāle nivesanaṃ agamāsi. Tamatthaṃ pakāsento satthā ekādasamaṃ gāthamāha –</p>
<p class="hangnum"><a name="para148"></a><span class="paranum">148</span>.</p>
<p class="gatha1"> ‘‘Svādhippāgā bhāradvājo, bhadrakārassupantikaṃ;</p>
<p class="gathalast">Tamaddasa mahābrahmā, nisinnaṃ samhi vesmanī’’ti.</p>
<p class="bodytext">Tattha <span class="bld">vesmanī</span>ti ghare.</p>
<p class="bodytext">So tattha gantvā bhadrakāramāṇavena katāsanābhihārasakkāro nisīditvā āgamanakāraṇaṃ puṭṭho dvādasamaṃ gāthamāha –</p>
<p class="hangnum"><a name="para149"></a><span class="paranum">149</span>.</p>
<p class="gatha1"> ‘‘Raññohaṃ <a name="P5.0061"></a> pahito dūto, korabyassa yasassino;</p>
<p class="gatha2">‘Atthaṃ dhammañca pucchesi’, iccabravi yudhiṭṭhilo;</p>
<p class="gathalast">Taṃ tvaṃ atthañca dhammañca, bhadrakāra pabrūhi me’’ti.</p>
<p class="bodytext">Atha naṃ bhadrakāro, ‘‘tāta, ahaṃ imesu divasesu paradārikakamme abhiniviṭṭho, cittaṃ me byākulaṃ, tena tyāhaṃ vissajjetuṃ na sakkhissāmi, mayhaṃ <a name="M5.0062"></a> pana kaniṭṭho sañcayakumāro nāma mayā ativiya ñāṇavantataro, taṃ puccha, so te pañhaṃ vissajjessatī’’ti tassa santikaṃ pesento dve gāthā abhāsi –</p>
<p class="hangnum"><a name="para150"></a><span class="paranum">150</span>.</p>
<p class="gatha1"> ‘‘Maṃsakājaṃ avahāya, godhaṃ anupatāmahaṃ;</p>
<p class="gathalast">Na te sakkomi akkhātuṃ, atthaṃ dhammañca pucchito.</p>
<p class="hangnum"><a name="para151"></a><span class="paranum">151</span>.</p>
<p class="gatha1"> ‘‘Sañcayo nāma me bhātā, kaniṭṭho me sucīrata;</p>
<p class="gathalast">Taṃ tvaṃ atthañca dhammañca, gantvā pucchassu brāhmaṇā’’ti.</p>
<p class="bodytext">Tattha <span class="bld">maṃsakāja</span>nti yathā nāma puriso thūlamigamaṃsaṃ kājenādāya gacchanto antarāmagge godhapotakaṃ disvā maṃsakājaṃ chaḍḍetvā taṃ anubandheyya, evameva attano ghare vasavattiniṃ bhariyaṃ chaḍḍetvā parassa rakkhitagopitaṃ itthiṃ anubandhanto homīti dīpento evamāhāti.</p>
<p class="bodytext">So <a name="V5.0055"></a> tasmiṃ khaṇe sañcayassa nivesanaṃ gantvā tena katasakkāro āgamanakāraṇaṃ puṭṭho ācikkhi. Tamatthaṃ pakāsento satthā dve gāthā abhāsi –</p>
<p class="hangnum"><a name="para152"></a><span class="paranum">152</span>.</p>
<p class="gatha1"> ‘‘Svādhippāgā bhāradvājo, sañcayassa upantikaṃ;</p>
<p class="gathalast">Tamaddasa mahābrahmā, nisinnaṃ samhi vesmani.</p>
<p class="hangnum"><a name="para153"></a><span class="paranum">153</span>.</p>
<p class="gatha1"> ‘‘Raññohaṃ pahito dūto, korabyassa yasassino;</p>
<p class="gatha2">‘Atthaṃ dhammañca pucchesi’, iccabravi yudhiṭṭhilo;</p>
<p class="gathalast">Taṃ tvaṃ atthañca dhammañca, sañcayakkhāhi pucchito’’ti.</p>
<p class="bodytext">Sañcayakumāro pana tadā paradārameva sevati. Athassa so ‘‘ahaṃ, tāta, paradāraṃ sevāmi, sevanto ca pana gaṅgaṃ otaritvā <a name="P5.0062"></a> paratīraṃ gacchāmi, taṃ maṃ sāyañca pāto ca nadiṃ tarantaṃ maccu gilati nāma, tena cittaṃ me byākulaṃ, na tyāhaṃ ācikkhituṃ sakkhissāmi, kaniṭṭho pana me sambhavakumāro nāma atthi jātiyā sattavassiko, mayā sataguṇena sahassaguṇena satasahassaguṇenādhikañāṇataro, so te ācikkhissati, gaccha taṃ pucchāhī’’ti āha. Imamatthaṃ pakāsento satthā dve gāthā abhāsi –</p>
<p class="hangnum"><a name="para154"></a><span class="paranum">154</span>.</p>
<p class="gatha1"> ‘‘Sadā <a name="M5.0063"></a> maṃ gilate maccu, sāyaṃ pāto sucīrata;</p>
<p class="gathalast">Na te sakkomi akkhātuṃ, atthaṃ dhammañca pucchito.</p>
<p class="hangnum"><a name="para155"></a><span class="paranum">155</span>.</p>
<p class="gatha1"> ‘‘Sambhavo nāma me bhātā, kaniṭṭho me sucīrata;</p>
<p class="gathalast">Taṃ tvaṃ atthañca dhammañca, gantvā pucchassu brāhmaṇā’’ti.</p>
<p class="bodytext">Taṃ sutvā sucirato ‘‘ayaṃ pañho imasmiṃ loke abbhuto bhavissati, imaṃ pañhaṃ vissajjetuṃ samattho nāma natthi maññe’’ti cintetvā dve gāthā abhāsi –</p>
<p class="hangnum"><a name="para156"></a><span class="paranum">156</span>.</p>
<p class="gatha1"> ‘‘Abbhuto vata bho dhammo, nāyaṃ asmāka ruccati;</p>
<p class="gathalast">Tayo janā pitāputtā, te su paññāya no vidū.</p>
<p class="hangnum"><a name="para157"></a><span class="paranum">157</span>.</p>
<p class="gatha1"> ‘‘Na <a name="V5.0056"></a> taṃ sakkotha akkhātuṃ, atthaṃ dhammañca pucchitā;</p>
<p class="gathalast">Kathaṃ nu daharo jaññā, atthaṃ dhammañca pucchito’’ti.</p>
<p class="bodytext">Tattha <span class="bld">nāya</span>nti ayaṃ pañhadhammo abbhuto, imaṃ kathetuṃ samatthena nāma na bhavitabbaṃ, tasmā yaṃ tvaṃ ‘‘kumāro kathessatī’’ti vadati, nāyaṃ asmākaṃ ruccati. <span class="bld">Te sū</span>ti ettha <span class="bld">su</span>-kāro nipātamattaṃ. <span class="bld">Pitā</span>ti vidhuro paṇḍito, puttā bhadrakāro sañcayo cāti tepi tayo pitāputtā paññāya imaṃ dhammaṃ no vidū, na vijānanti, añño ko jānissatīti attho. <span class="bld">Na ta</span>nti tumhe tayo janā pucchitā etaṃ akkhātuṃ na sakkotha, daharo sattavassiko kumāro pucchito kathaṃ nu jaññā, kena kāraṇena jānituṃ sakkhissatīti attho.</p>
<p class="bodytext">Taṃ sutvā sañcayakumāro, ‘‘tāta, sambhavakumāraṃ ‘daharo’ti mā uññāsi, sacepi pañhavissajjanenātthiko, gaccha naṃ pucchā’’ti atthadīpanāhi upamāhi kumārassa vaṇṇaṃ pakāsento dvādasa gāthā abhāsi –</p>
<p class="hangnum"><a name="para158"></a><span class="paranum">158</span>.</p>
<p class="gatha1"> ‘‘Mā <a name="P5.0063"></a> naṃ daharoti uññāsi, apucchitvāna sambhavaṃ;</p>
<p class="gathalast">Pucchitvā sambhavaṃ jaññā, atthaṃ dhammañca brāhmaṇa.</p>
<p class="hangnum"><a name="para159"></a><span class="paranum">159</span>.</p>
<p class="gatha1"> ‘‘Yathāpi cando vimalo, gacchaṃ ākāsadhātuyā;</p>
<p class="gathalast">Sabbe tārāgaṇe loke, ābhāya atirocati.</p>
<p class="hangnum"><a name="para160"></a><span class="paranum">160</span>.</p>
<p class="gatha1"> ‘‘Evampi <a name="M5.0064"></a> daharūpeto, paññāyogena sambhavo;</p>
<p class="gatha2">Mā naṃ daharoti uññāsi, apucchitvāna sambhavaṃ;</p>
<p class="gathalast">Pucchitvā sambhavaṃ jaññā, atthaṃ dhammañca brāhmaṇa.</p>
<p class="hangnum"><a name="para161"></a><span class="paranum">161</span>.</p>
<p class="gatha1"> ‘‘Yathāpi rammako māso, gimhānaṃ hoti brāhmaṇa;</p>
<p class="gathalast">Atevaññehi māsehi, dumapupphehi sobhati.</p>
<p class="hangnum"><a name="para162"></a><span class="paranum">162</span>.</p>
<p class="gatha1"> ‘‘Evampi daharūpeto, paññāyogena sambhavo;</p>
<p class="gatha2">Mā naṃ daharoti uññāsi, apucchitvāna sambhavaṃ;</p>
<p class="gathalast">Pucchitvā sambhavaṃ jaññā, atthaṃ dhammañca brāhmaṇa.</p>
<p class="hangnum"><a name="para163"></a><span class="paranum">163</span>.</p>
<p class="gatha1"> ‘‘Yathāpi <a name="V5.0057"></a> himavā brahme, pabbato gandhamādano;</p>
<p class="gatha2">Nānārukkhehi sañchanno, mahābhūtagaṇālayo;</p>
<p class="gathalast">Osadhehi ca dibbehi, disā bhāti pavāti ca.</p>
<p class="hangnum"><a name="para164"></a><span class="paranum">164</span>.</p>
<p class="gatha1"> ‘‘Evampi daharūpeto, paññāyogena sambhavo;</p>
<p class="gatha2">Mā naṃ daharoti uññāsi, apucchitvāna sambhavaṃ;</p>
<p class="gathalast">Pucchitvā sambhavaṃ jaññā, atthaṃ dhammañca brāhmaṇa.</p>
<p class="hangnum"><a name="para165"></a><span class="paranum">165</span>.</p>
<p class="gatha1"> ‘‘Yathāpi pāvako brahme, accimālī yasassimā;</p>
<p class="gathalast">Jalamāno vane gacche, analo kaṇhavattanī.</p>
<p class="hangnum"><a name="para166"></a><span class="paranum">166</span>.</p>
<p class="gatha1"> ‘‘Ghatāsano dhūmaketu, uttamāhevanandaho;</p>
<p class="gathalast">Nisīthe pabbataggasmiṃ, pahūtedho virocati.</p>
<p class="hangnum"><a name="para167"></a><span class="paranum">167</span>.</p>
<p class="gatha1"> ‘‘Evampi daharūpeto, paññāyogena sambhavo;</p>
<p class="gatha2">Mā naṃ daharoti uññāsi, apucchitvāna sambhavaṃ;</p>
<p class="gathalast">Pucchitvā sambhavaṃ jaññā, atthaṃ dhammañca brāhmaṇa.</p>
<p class="hangnum"><a name="para168"></a><span class="paranum">168</span>.</p>
<p class="gatha1"> ‘‘Javena bhadraṃ jānanti, balibaddañca vāhiye;</p>
<p class="gathalast">Dohena dhenuṃ jānanti, bhāsamānañca paṇḍitaṃ.</p>
<p class="hangnum"><a name="para169"></a><span class="paranum">169</span>.</p>
<p class="gatha1"> ‘‘Evampi daharūpeto, paññāyogena sambhavo;</p>
<p class="gatha2">Mā naṃ daharoti uññāsi, apucchitvāna sambhavaṃ;</p>
<p class="gathalast">Pucchitvā sambhavaṃ jaññā, atthaṃ dhammañca brāhmaṇā’’ti.</p>
<p class="bodytext">Tattha <a name="M5.0065"></a> <span class="bld">jaññā</span>ti jānissasi. <span class="bld">Cando</span>ti puṇṇacando. <span class="bld">Vimalo</span>ti abbhādimalavirahito. <span class="bld">Evampi daharūpeto</span>ti evaṃ sambhavakumāro daharabhāvena upetopi <a name="P5.0064"></a> paññāyogena sakalajambudīpatale avasese paṇḍite atikkamitvā virocati. <span class="bld">Rammako</span>ti cittamāso. <span class="bld">Atevaññehī</span>ti ativiya aññehi ekādasahi māsehi. <span class="bld">Eva</span>nti evaṃ sambhavopi paññāyogena sobhati. <span class="bld">Himavā</span>ti himapātasamaye himayuttoti himavā, gimhakāle himaṃ vamatīti himavā. Sampattaṃ <a name="V5.0058"></a> janaṃ gandhena madayatīti <span class="bld">gandhamādano. Mahābhūtagaṇālayo</span>ti devagaṇānaṃ nivāso. <span class="bld">Disā bhātī</span>ti sabbadisā ekobhāsā viya karoti. <span class="bld">Pavātī</span>ti gandhena sabbadisā vāyati. <span class="bld">Eva</span>nti evaṃ sambhavopi paññāyogena sabbadisā bhāti ceva pavāti ca.</p>
<p class="bodytext"><span class="bld">Yasassimā</span>ti tejasampattiyā yasassimā. <span class="bld">Accimālī</span>ti accīhi yutto. <span class="bld">Jalamāno vane gacche</span>ti gacchasaṅkhāte mahāvane jalanto carati. <span class="bld">Analo</span>ti atitto. Gatamaggassa kaṇhabhāvena <span class="bld">kaṇhavattanī</span>. Yaññe āhutivasena āhutaṃ ghataṃ asnātīti <span class="bld">ghatāsano</span>. Dhūmo ketukiccaṃ assa sādhetīti <span class="bld">dhūmaketu. Uttamāhevanandaho</span>ti ahevanaṃ vuccati vanasaṇḍo, uttamaṃ vanasaṇḍaṃ dahatīti attho. <span class="bld">Nisīthe</span>ti rattibhāge. <span class="bld">Pabbataggasmi</span>nti pabbatasikhare. <span class="bld">Pahūtedho</span>ti pahūtaindhano. <span class="bld">Virocatī</span>ti sabbadisāsu obhāsati. <span class="bld">Eva</span>nti evaṃ mama kaniṭṭho sambhavakumāro daharopi paññāyogena virocati. <span class="bld">Bhadra</span>nti bhadraṃ assājānīyaṃ javasampattiyā jānanti, na sarīrena. <span class="bld">Vāhiye</span>ti vahitabbabhāre sati bhāravahatāya ‘‘ahaṃ uttamo’’ti balibaddaṃ jānanti. <span class="bld">Dohenā</span>ti dohasampattiyā dhenuṃ ‘‘sukhīrā’’ti jānanti. <span class="bld">Bhāsamāna</span>nti ettha ‘‘nābhāsamānaṃ jānanti, missaṃ bālehi paṇḍita’’nti suttaṃ (saṃ. ni. 2.241) āharitabbaṃ.</p>
<p class="bodytext">Sucirato evaṃ tasmiṃ sambhavaṃ vaṇṇente ‘‘pañhaṃ pucchitvā jānissāmī’’ti ‘‘kahaṃ pana te kumāra kaniṭṭho’’ti pucchi. Athassa so sīhapañjaraṃ vivaritvā hatthaṃ pasāretvā ‘‘yo esa pāsādadvāre antaravīthiyā kumārakehi saddhiṃ suvaṇṇavaṇṇo kīḷati, ayaṃ mama kaniṭṭho, upasaṅkamitvā taṃ puccha, buddhalīḷāya te pañhaṃ kathessatī’’ti āha. Sucirato tassa vacanaṃ sutvā <a name="M5.0066"></a> pāsādā oruyha kumārassa santikaṃ agamāsi. Kāya velāyāti? Kumārassa nivatthasāṭakaṃ mocetvā <a name="P5.0065"></a> khandhe khipitvā ubhohi hatthehi paṃsuṃ gahetvā ṭhitavelāya. Tamatthaṃ āvikaronto satthā gāthamāha –</p>
<p class="hangnum"><a name="para170"></a><span class="paranum">170</span>.</p>
<p class="gatha1"> ‘‘Svādhippāgā bhāradvājo, sambhavassa upantikaṃ;</p>
<p class="gathalast">Tamaddasa mahābrahmā, kīḷamānaṃ bahīpure’’ti.</p>
<p class="bodytext">Tattha <span class="bld">bahīpure</span>ti bahinivesane.</p>
<p class="bodytext">Mahāsattopi brāhmaṇaṃ āgantvā purato ṭhitaṃ disvā ‘‘tāta, kenatthenāgatosī’’ti pucchitvā, ‘‘tāta, kumāra ahaṃ jambudīpatale āhiṇḍanto mayā pucchitaṃ pañhaṃ kathetuṃ samatthaṃ alabhitvā <a name="V5.0059"></a> tava santikaṃ āgatomhī’’ti vutte ‘‘sakalajambudīpe kira avinicchito pañho mama santikaṃ āgato, ahaṃ ñāṇena mahallako’’ti hirottappaṃ paṭilabhitvā hatthagataṃ paṃsuṃ chaḍḍetvā khandhato sāṭakaṃ ādāya nivāsetvā ‘‘puccha, brāhmaṇa, buddhalīḷāya te kathessāmī’’ti sabbaññupavāraṇaṃ pavāresi. Tato brāhmaṇo –</p>
<p class="hangnum"><a name="para171"></a><span class="paranum">171</span>.</p>
<p class="gatha1"> ‘‘Raññohaṃ pahito dūto, korabyassa yasassino;</p>
<p class="gatha2">‘Atthaṃ dhammañca pucchesi’, iccabravi yudhiṭṭhilo;</p>
<p class="gathalast">Taṃ tvaṃ atthañca dhammañca, sambhavakkhāhi pucchito’’ti. –</p>
<p class="unindented">Gāthāya pañhaṃ pucchi.</p>
<p class="bodytext">Tassa attho sambhavapaṇḍitassa gaganamajjhe puṇṇacando viya pākaṭo ahosi.</p>
<p class="bodytext">Atha naṃ ‘‘tena hi suṇohī’’ti vatvā dhammayāgapañhaṃ vissajjento gāthamāha –</p>
<p class="hangnum"><a name="para172"></a><span class="paranum">172</span>.</p>
<p class="gatha1"> ‘‘Taggha te ahamakkhissaṃ, yathāpi kusalo tathā;</p>
<p class="gathalast">Rājā ca kho taṃ jānāti, yadi kāhati vā na vā’’ti.</p>
<p class="bodytext">Tassa antaravīthiyaṃ ṭhatvā madhurassarena dhammaṃ desentassa saddo dvādasayojanikaṃ sakalabārāṇasinagaraṃ avatthari. Atha rājā ca uparājādayo ca sabbe sannipatiṃsu. Mahāsatto mahājanassa majjhe dhammadesanaṃ paṭṭhapesi.</p>
<p class="bodytext">Tattha <a name="P5.0066"></a><a name="M5.0067"></a> <span class="bld">tagghā</span>ti ekaṃsavacanaṃ. <span class="bld">Yathāpi kusalo</span>ti yathā atikusalo sabbaññubuddho ācikkhati, tathā te ekaṃseneva ahamakkhissanti attho. <span class="bld">Rājā ca kho ta</span>nti ahaṃ taṃ pañhaṃ yathā tumhākaṃ rājā jānituṃ sakkoti, tathā kathessāmi. Tato uttari rājā eva taṃ jānāti, yadi karissati vā na vā karissati, karontassa vā akarontassa vā tassevetaṃ bhavissati, mayhaṃ pana doso natthīti dīpeti.</p>
<p class="bodytext">Evaṃ imāya gāthāya pañhakathanaṃ paṭijānitvā idāni dhammayāgapañhaṃ kathento āha –</p>
<p class="hangnum"><a name="para173"></a><span class="paranum">173</span>.</p>
<p class="gatha1"> ‘‘Ajja <a name="V5.0060"></a> suveti saṃseyya, raññā puṭṭho sucīrata;</p>
<p class="gathalast">Mā katvā avasī rājā, atthe jāte yudhiṭṭhilo.</p>
<p class="hangnum"><a name="para174"></a><span class="paranum">174</span>.</p>
<p class="gatha1"> ‘‘Ajjhattaññeva saṃseyya, raññā puṭṭho sucīrata;</p>
<p class="gathalast">Kummaggaṃ na niveseyya, yathā mūḷho acetaso.</p>
<p class="hangnum"><a name="para175"></a><span class="paranum">175</span>.</p>
<p class="gatha1"> ‘‘Attānaṃ nātivatteyya, adhammaṃ na samācare;</p>
<p class="gathalast">Atitthe nappatāreyya, anatthe na yuto siyā.</p>
<p class="hangnum"><a name="para176"></a><span class="paranum">176</span>.</p>
<p class="gatha1"> ‘‘Yo ca etāni ṭhānāni, kattuṃ jānāti khattiyo;</p>
<p class="gathalast">Sadā so vaḍḍhate rājā, sukkapakkheva candimā.</p>
<p class="hangnum"><a name="para177"></a><span class="paranum">177</span>.</p>
<p class="gatha1"> ‘‘Ñātīnañca piyo hoti, mittesu ca virocati;</p>
<p class="gathalast">Kāyassa bhedā sappañño, saggaṃ so upapajjatī’’ti.</p>
<p class="bodytext">Tattha <span class="bld">saṃseyyā</span>ti katheyya. Idaṃ vuttaṃ hoti – tāta, sucirata sace tumhākaṃ raññā ‘‘ajja dānaṃ dema, sīlaṃ rakkhāma, uposathakammaṃ karomā’’ti koci puṭṭho, ‘‘mahārāja, ajja tāva pāṇaṃ hanāma, kāme paribhuñjāma, suraṃ pivāma, kusalaṃ pana karissāma suve’’ti rañño katheyya, tassa atimahantassapi amaccassa vacanaṃ katvā tumhākaṃ rājā yudhiṭṭhilagotto tathārūpe atthe jāte taṃ divasaṃ pamādena vītināmento mā avasi, tassa vacanaṃ akatvā uppannaṃ kusalacittaṃ aparihāpetvā kusalapaṭisaṃyuttaṃ kammaṃ karotuyeva, idamassa katheyyāsīti. Evaṃ mahāsatto imāya gāthāya –</p>
<p class="gathalast">‘‘Ajjeva <a name="M5.0068"></a> kiccamātappaṃ, ko jaññā maraṇaṃ suve’’ti. (ma. ni. 3.272) –</p>
<p class="unindented">Bhaddekarattasuttañceva,</p>
<p class="gathalast">‘‘Appamādo amatapadaṃ, pamādo maccuno pada’’nti. (dha. pa. 21) –</p>
<p class="unindented">Appamādovādañca kathesi.</p>
<p class="bodytext"><span class="bld">Ajjhattaññevā</span>ti<a name="V5.0061"></a>, tāta, sucirata sambhavapaṇḍito tayā dhammayāgapañhe pucchite kiṃ kathesīti raññā puṭṭho samāno tumhākaṃ rañño ajjhattaññeva saṃseyya, niyakajjhattasaṅkhātaṃ khandhapañcakaṃ hutvā abhāvato aniccanti katheyyāsi. Ettāvatā mahāsatto –</p>
<p class="gathalast">‘‘Sabbe saṅkhārā aniccāti, yadā paññāya passati’’. (dha. pa. 277) –</p>
<p class="gathalast">‘‘Aniccā vata saṅkhārā, uppādavayadhammino’’ti. (dī. ni. 2.221) –</p>
<p class="unindented">Evaṃ vibhāvitaṃ aniccataṃ kathesīti.</p>
<p class="bodytext"><span class="bld">Kummagga</span>nti, brāhmaṇa, yathā <a name="P5.0067"></a> mūḷho acetano andhabālaputhujjano dvāsaṭṭhidiṭṭhigatasaṅkhātaṃ kummaggaṃ sevati, evaṃ tava rājā taṃ kummaggaṃ na seveyya, niyyānikaṃ dasakusalakammapathamaggameva sevatu, evamassa vadeyyāsīti.</p>
<p class="bodytext"><span class="bld">Attāna</span>nti imaṃ sugatiyaṃ ṭhitaṃ attabhāvaṃ nātivatteyya, yena kammena tisso kusalasampattiyo sabbakāmasagge atikkamitvā apāye nibbattanti, taṃ kammaṃ na kareyyāti attho. <span class="bld">Adhamma</span>nti tividhaduccaritasaṅkhātaṃ adhammaṃ na samācareyya. <span class="bld">Atitthe</span>ti dvāsaṭṭhidiṭṭhisaṅkhāte atitthe nappatāreyya na otāreyya. ‘‘Na tāreyyā’’tipi pāṭho, attano diṭṭhānugatimāpajjantaṃ janaṃ na otāreyya. <span class="bld">Anatthe</span>ti akāraṇe. <span class="bld">Na yuto</span>ti yuttapayutto na siyā. Brāhmaṇa, yadi te rājā dhammayāgapañhe vattitukāmo, ‘‘imasmiṃ ovāde vattatū’’ti tassa katheyyāsīti ayamettha adhippāyo.</p>
<p class="bodytext"><span class="bld">Sadā</span>ti satataṃ. Idaṃ vuttaṃ hoti – ‘‘yo khattiyo etāni kāraṇāni kātuṃ jānāti, so rājā sukkapakkhe cando viya sadā vaḍḍhatī’’ti<a name="M5.0069"></a>. <span class="bld">Virocatī</span>ti mittāmaccānaṃ majjhe attano sīlācārañāṇādīhi guṇehi sobhati virocatīti.</p>
<p class="bodytext">Evaṃ mahāsatto gaganatale candaṃ uṭṭhāpento viya buddhalīḷāya brāhmaṇassa pañhaṃ kathesi. Mahājano nadanto selento apphoṭento sādhukārasahassāni adāsi, celukkhepe ca aṅguliphoṭe ca pavattesi, hatthapiḷandhanādīni khipi. Evaṃ khittadhanaṃ koṭimattaṃ ahosi. Rājāpissa tuṭṭho mahantaṃ yasaṃ adāsi. Suciratopi nikkhasahassena pūjaṃ katvā suvaṇṇapaṭṭe jātihiṅgulakena pañhavissajjanaṃ <a name="V5.0062"></a> likhitvā indapatthanagaraṃ gantvā rañño dhammayāgapañhaṃ kathesi. Rājā tasmiṃ dhamme vattitvā saggapuraṃ pūresi.</p>
<p class="bodytext">Satthā imaṃ dhammadesanaṃ āharitvā ‘‘na, bhikkhave, idāneva, pubbepi tathāgato mahāpaññoyevā’’ti vatvā jātakaṃ samodhānesi ‘‘tadā dhanañcayarājā ānando ahosi, sucirato anuruddho, vidhuro kassapo, bhadrakāro moggallāno, sañcayamāṇavo sāriputto, sambhavapaṇḍito pana ahameva ahosi’’nti.</p>
<p class="centered">Sambhavajātakavaṇṇanā pañcamā.</p>
<p class="hangnum"> </p>
<p class="bodytext"> [516] 6. Mahākapijātakavaṇṇanā</p>
<p class="bodytext"><span class="bld">Bārāṇasyaṃ ahū rājā</span>ti idaṃ satthā veḷuvane viharanto devadattassa silāpavijjhanaṃ ārabbha kathesi. Tena hi dhanuggahe payojetvā aparabhāge <a name="P5.0068"></a> silāya paviddhāya bhikkhūhi devadattassa avaṇṇe kathite satthā ‘‘na, bhikkhave, idāneva, pubbepi devadatto mayhaṃ silaṃ pavijjhiyevā’’ti vatvā atītaṃ āhari.</p>
<p class="bodytext">Atīte bārāṇasiyaṃ brahmadatte rajjaṃ kārente kāsikagāmake eko kassakabrāhmaṇo khettaṃ kasitvā goṇe vissajjetvā kuddālakammaṃ kātuṃ ārabhi. Goṇā ekasmiṃ gacche paṇṇāni khādantā anukkamena aṭaviṃ pavisitvā palāyiṃsu. So velaṃ sallakkhetvā kuddālaṃ ṭhapetvā goṇe olokento adisvā domanassappatto te pariyesanto <a name="M5.0070"></a> antoaṭaviṃ pavisitvā āhiṇḍanto himavantaṃ pāvisi. So tattha disāmūḷho hutvā sattāhaṃ nirāhāro vicaranto ekaṃ tindukarukkhaṃ disvā abhiruyha phalāni khādanto tindukarukkhato parigaḷitvā saṭṭhihatthe narakapapāte pati. Tatrassa dasa divasā vītivattā. Tadā bodhisatto kapiyoniyaṃ nibbattitvā phalāphalāni khādanto taṃ purisaṃ disvā silāya yoggaṃ katvā taṃ purisaṃ uddharitvā silāya matthake nisīdāpetvā evamāha – ‘‘bho brāhmaṇa, ahaṃ kilamāmi, muhuttaṃ niddāyissāmi, maṃ rakkhāhī’’ti. So tassa niddāyantassa silāya matthakaṃ padālesi. Mahāsatto tassa taṃ kammaṃ ñatvā uppatitvā sākhāya nisīditvā ‘‘bho purisa, tvaṃ bhūmiyā gaccha, ahaṃ sākhaggena tuyhaṃ maggaṃ ācikkhanto gamissāmī’’ti taṃ purisaṃ araññato nīharitvā magge ṭhapetvā pabbatapādameva pāvisi. So puriso mahāsatte aparajjhitvā kuṭṭhī hutvā diṭṭhadhammeyeva manussapeto ahosi.</p>
<p class="bodytext">So <a name="V5.0063"></a> satta vassāni dukkhapīḷito vicaranto bārāṇasiyaṃ migājinaṃ nāma uyyānaṃ pavisitvā pākārantare kadalipaṇṇaṃ attharitvā vedanāppatto nipajji. Tadā bārāṇasirājā uyyānaṃ gantvā tattha vicaranto taṃ disvā ‘‘kosi tvaṃ, kiṃ vā katvā imaṃ dukkhaṃ patto’’ti pucchi. Sopissa sabbaṃ vitthārato ācikkhi. Tamatthaṃ pakāsento satthā āha –</p>
<p class="hangnum"><a name="para178"></a><span class="paranum">178</span>.</p>
<p class="gatha1"> ‘‘Bārāṇasyaṃ ahū rājā, kāsīnaṃ raṭṭhavaḍḍhano;</p>
<p class="gathalast">Mittāmaccaparibyūḷho, agamāsi migājinaṃ.</p>
<p class="hangnum"><a name="para179"></a><span class="paranum">179</span>.</p>
<p class="gatha1"> ‘‘Tattha <a name="P5.0069"></a> brāhmaṇamaddakkhi, setaṃ citraṃ kilāsinaṃ;</p>
<p class="gathalast">Viddhastaṃ koviḷāraṃva, kisaṃ dhamanisanthataṃ.</p>
<p class="hangnum"><a name="para180"></a><span class="paranum">180</span>.</p>
<p class="gatha1"> ‘‘Paramakāruññataṃ pattaṃ, disvā kicchagataṃ naraṃ;</p>
<p class="gathalast">Avaca byamhito rājā, yakkhānaṃ katamo nusi.</p>
<p class="hangnum"><a name="para181"></a><span class="paranum">181</span>.</p>
<p class="gatha1"> ‘‘Hatthapādā ca te setā, tato setataraṃ siro;</p>
<p class="gathalast">Gattaṃ kammāsavaṇṇaṃ te, kilāsabahulo casi.</p>
<p class="hangnum"><a name="para182"></a><span class="paranum">182</span>.</p>
<p class="gatha1"> ‘‘Vaṭṭanāvaḷisaṅkāsā<a name="M5.0071"></a>, piṭṭhi te ninnatunnatā;</p>
<p class="gathalast">Kāḷapabbāva te aṅgā, nāññaṃ passāmi edisaṃ.</p>
<p class="hangnum"><a name="para183"></a><span class="paranum">183</span>.</p>
<p class="gatha1"> ‘‘Ugghaṭṭapādo tasito, kiso dhamanisanthato;</p>
<p class="gathalast">Chāto ātattarūposi, kutosi kattha gacchati.</p>
<p class="hangnum"><a name="para184"></a><span class="paranum">184</span>.</p>
<p class="gatha1"> ‘‘Duddasī appakārosi, dubbaṇṇo bhīmadassano;</p>
<p class="gathalast">Janetti yāpi te mātā, na taṃ iccheyya passituṃ.</p>
<p class="hangnum"><a name="para185"></a><span class="paranum">185</span>.</p>
<p class="gatha1"> ‘‘Kiṃ kammamakaraṃ pubbe, kaṃ avajjhaṃ aghātayi;</p>
<p class="gathalast">Kibbisaṃ yaṃ karitvāna, idaṃ dukkhaṃ upāgamī’’ti.</p>
<p class="bodytext">Tattha <span class="bld">bārāṇasya</span>nti bārāṇasiyaṃ. <span class="bld">Mittāmaccaparibyūḷho</span>ti mittehi ca daḷhabhattīhi amaccehi <a name="V5.0064"></a> ca parivuto. <span class="bld">Migājina</span>nti evaṃnāmakaṃ uyyānaṃ. <span class="bld">Seta</span>nti setakuṭṭhena setaṃ kabarakuṭṭhena vicitraṃ paribhinnena kaṇḍūyanakilāsakuṭṭhena kilāsinaṃ vedanāppattaṃ kadalipaṇṇe nipannaṃ addasa. <span class="bld">Viddhastaṃ koviḷāraṃvā</span>ti vaṇamukhehi paggharantena maṃsena viddhastaṃ pupphitakoviḷārasadisaṃ. <span class="bld">Kisa</span>nti ekaccesu padesesu aṭṭhicammamattasarīraṃ sirājālasanthataṃ. <span class="bld">Byamhito</span>ti bhīto vimhayamāpanno vā. <span class="bld">Yakkhāna</span>nti yakkhānaṃ antare tvaṃ katarayakkho nāmāsi. <span class="bld">Vaṭṭanāvaḷisaṅkāsā</span>ti piṭṭhikaṇṭakaṭṭhāne āvunitvā ṭhapitāvaṭṭanāvaḷisadisā. <span class="bld">Aṅgā</span>ti kāḷapabbavallisadisāni te aṅgāni. <span class="bld">Nāñña</span>nti aññaṃ purisaṃ edisaṃ na passāmi. <span class="bld">Ugghaṭṭapādo</span>ti rajokiṇṇapādo. <span class="bld">Ātattarūpo</span>ti sukkhasarīro. <span class="bld">Duddasī</span>ti dukkhena passitabbo. <span class="bld">Appakārosī</span>ti sarīrappakārarahitosi, dussaṇṭhānosīti attho. <span class="bld">Kiṃ kammamakara</span>nti ito pubbe kiṃ kammaṃ akaraṃ, akāsīti attho. <span class="bld">Kibbisa</span>nti dāruṇakammaṃ.</p>
<p class="bodytext">Tato paraṃ brāhmaṇo āha –</p>
<p class="hangnum"><a name="para186"></a><span class="paranum">186</span>.</p>
<p class="gatha1"> ‘‘Taggha te ahamakkhissaṃ, yathāpi kusalo tathā;</p>
<p class="bodytext">Saccavādiñhi lokasmiṃ, pasaṃsantīdha paṇḍitā.</p>
<p class="hangnum"><a name="para187"></a><span class="paranum">187</span>.</p>
<p class="gatha1"> ‘‘Eko <a name="P5.0070"></a><a name="M5.0072"></a> caraṃ gogaveso, mūḷho accasariṃ vane;</p>
<p class="gathalast">Araññe irīṇe vivane, nānākuñjarasevite.</p>
<p class="hangnum"><a name="para188"></a><span class="paranum">188</span>.</p>
<p class="gatha1"> ‘‘Vāḷamigānucarite, vippanaṭṭhosmi kānane;</p>
<p class="gathalast">Acariṃ tattha sattāhaṃ, khuppipāsasamappito.</p>
<p class="hangnum"><a name="para189"></a><span class="paranum">189</span>.</p>
<p class="gatha1"> ‘‘Tattha tindukamaddakkhiṃ, visamaṭṭhaṃ bubhukkhito;</p>
<p class="gathalast">Papātamabhilambantaṃ, sampannaphaladhārinaṃ.</p>
<p class="hangnum"><a name="para190"></a><span class="paranum">190</span>.</p>
<p class="gatha1"> ‘‘Vātassitāni bhakkhesiṃ, tāni rucciṃsu me bhusaṃ;</p>
<p class="gathalast">Atitto rukkhamārūhiṃ, tattha hessāmi āsito.</p>
<p class="hangnum"><a name="para191"></a><span class="paranum">191</span>.</p>
<p class="gatha1"> ‘‘Ekaṃ me bhakkhitaṃ āsi, dutiyaṃ abhipatthitaṃ;</p>
<p class="gathalast">Tato sā bhañjatha sākhā, chinnā pharasunā viya.</p>
<p class="hangnum"><a name="para192"></a><span class="paranum">192</span>.</p>
<p class="gatha1"> ‘‘Sohaṃ <a name="V5.0065"></a> sahāva sākhāhi, uddhaṃpādo avaṃsiro;</p>
<p class="gathalast">Appatiṭṭhe anālambe, giriduggasmi pāpataṃ.</p>
<p class="hangnum"><a name="para193"></a><span class="paranum">193</span>.</p>
<p class="gatha1"> ‘‘Yasmā ca vāri gambhīraṃ, tasmā na samapajjisaṃ;</p>
<p class="gathalast">Tattha sesiṃ nirānando, anūnā dasa rattiyo.</p>
<p class="hangnum"><a name="para194"></a><span class="paranum">194</span>.</p>
<p class="gatha1"> ‘‘Athettha kapi māgañchi, gonaṅgulo darīcaro;</p>
<p class="gathalast">Sākhāhi sākhaṃ vicaranto, khādamāno dumapphalaṃ.</p>
<p class="hangnum"><a name="para195"></a><span class="paranum">195</span>.</p>
<p class="gatha1"> ‘‘So maṃ disvā kisaṃ paṇḍuṃ, kāruññamakaraṃ mayi;</p>
<p class="gathalast">Ambho ko nāma so ettha, evaṃ dukkhena aṭṭito.</p>
<p class="hangnum"><a name="para196"></a><span class="paranum">196</span>.</p>
<p class="gatha1"> ‘‘Manusso amanusso vā, attānaṃ me pavedaya;</p>
<p class="gathalast">Tassañjaliṃ paṇāmetvā, idaṃ vacanamabraviṃ.</p>
<p class="hangnum"><a name="para197"></a><span class="paranum">197</span>.</p>
<p class="gatha1"> ‘‘Manussohaṃ byasampatto, sā me natthi ito gati;</p>
<p class="gathalast">Taṃ vo vadāmi bhaddaṃ vo, tvañca me saraṇaṃ bhava.</p>
<p class="hangnum"><a name="para198"></a><span class="paranum">198</span>.</p>
<p class="gatha1"> ‘‘Garuṃ silaṃ gahetvāna, vicarī pabbate kapi;</p>
<p class="gathalast">Silāya yoggaṃ katvāna, nisabho etadabravi.</p>
<p class="hangnum"><a name="para199"></a><span class="paranum">199</span>.</p>
<p class="gatha1"> ‘‘Ehi <a name="M5.0073"></a> me piṭṭhimāruyha, gīvaṃ gaṇhāhi bāhubhi;</p>
<p class="gathalast">Ahaṃ taṃ uddharissāmi, giriduggata vegasā.</p>
<p class="hangnum"><a name="para200"></a><span class="paranum">200</span>.</p>
<p class="gatha1"> ‘‘Tassa taṃ vacanaṃ sutvā, vānarindassa sirīmato;</p>
<p class="gathalast">Piṭṭhimāruyha dhīrassa, gīvaṃ bāhāhi aggahiṃ.</p>
<p class="hangnum"><a name="para201"></a><span class="paranum">201</span>.</p>
<p class="gatha1"> ‘‘So maṃ tato samuṭṭhāsi, tejassī balavā kapi;</p>
<p class="gathalast">Vihaññamāno kicchena, giriduggata vegasā.</p>
<p class="hangnum"><a name="para202"></a><span class="paranum">202</span>.</p>
<p class="gatha1"> ‘‘Uddharitvāna <a name="V5.0066"></a> maṃ santo, nisabho etadabravi;</p>
<p class="gathalast">Iṅgha maṃ samma rakkhassu, pasupissaṃ muhuttakaṃ.</p>
<p class="hangnum"><a name="para203"></a><span class="paranum">203</span>.</p>
<p class="gatha1"> ‘‘Sīhā byagghā <a name="P5.0071"></a> ca dīpī ca, acchakokataracchayo;</p>
<p class="gathalast">Te maṃ pamattaṃ hiṃseyyuṃ, te tvaṃ disvā nivāraya.</p>
<p class="hangnum"><a name="para204"></a><span class="paranum">204</span>.</p>
<p class="gatha1"> ‘‘Evaṃ me parittātūna, pasupī so muhuttakaṃ;</p>
<p class="gathalast">Tadāhaṃ pāpikaṃ diṭṭhiṃ, paṭilacchiṃ ayoniso.</p>
<p class="hangnum"><a name="para205"></a><span class="paranum">205</span>.</p>
<p class="gatha1"> ‘‘Bhakkho ayaṃ manussānaṃ, yathā caññe vane migā;</p>
<p class="gathalast">Yaṃ nūnimaṃ vadhitvāna, chāto khādeyya vānaraṃ.</p>
<p class="hangnum"><a name="para206"></a><span class="paranum">206</span>.</p>
<p class="gatha1"> ‘‘Asito ca gamissāmi, maṃsamādāya sambalaṃ;</p>
<p class="gathalast">Kantāraṃ nittharissāmi, pātheyyaṃ me bhavissati.</p>
<p class="hangnum"><a name="para207"></a><span class="paranum">207</span>.</p>
<p class="gatha1"> ‘‘Tato silaṃ gahetvāna, matthakaṃ sannitāḷayiṃ;</p>
<p class="gathalast">Mama gattakilantassa, pahāro dubbalo ahu.</p>
<p class="hangnum"><a name="para208"></a><span class="paranum">208</span>.</p>
<p class="gatha1"> ‘‘So ca vegenudappatto, kapi ruhiramakkhito;</p>
<p class="gathalast">Assupuṇṇehi nettehi, rodanto maṃ udikkhati.</p>
<p class="hangnum"><a name="para209"></a><span class="paranum">209</span>.</p>
<p class="gatha1"> ‘‘Māyyo maṃ kari bhaddante, tvañca nāmedisaṃ kari;</p>
<p class="gathalast">Tvañca kho nāma dīghāvu, aññe vāretumarahasi.</p>
<p class="hangnum"><a name="para210"></a><span class="paranum">210</span>.</p>
<p class="gatha1"> ‘‘Aho vata re purisa, tāvadukkarakāraka;</p>
<p class="gathalast">Edisā visamā duggā, papātā uddhato mayā.</p>
<p class="hangnum"><a name="para211"></a><span class="paranum">211</span>.</p>
<p class="gatha1"> ‘‘Ānīto paralokāva, dubbheyyaṃ maṃ amaññatha;</p>
<p class="gathalast">Taṃ tena pāpakammena, pāpaṃ pāpena cintitaṃ.</p>
<p class="hangnum"><a name="para212"></a><span class="paranum">212</span>.</p>
<p class="gatha1"> ‘‘Mā <a name="V5.0067"></a><a name="M5.0074"></a> heva tvaṃ adhammaṭṭha, vedanaṃ kaṭukaṃ phusi;</p>
<p class="gathalast">Mā heva pāpakammaṃ taṃ, phalaṃ veḷuṃva taṃ vadhi.</p>
<p class="hangnum"><a name="para213"></a><span class="paranum">213</span>.</p>
<p class="gatha1"> ‘‘Tayi me natthi vissāso, pāpadhamma asaññata;</p>
<p class="gathalast">Ehi me piṭṭhito gaccha, dissamānova santike.</p>
<p class="hangnum"><a name="para214"></a><span class="paranum">214</span>.</p>
<p class="gatha1"> ‘‘Muttosi hatthā vāḷānaṃ, pattosi mānusiṃ padaṃ;</p>
<p class="gathalast">Esa maggo adhammaṭṭha, tena gaccha yathāsukhaṃ.</p>
<p class="hangnum"><a name="para215"></a><span class="paranum">215</span>.</p>
<p class="gatha1"> ‘‘Idaṃ vatvā giricaro, rahade pakkhalya matthakaṃ;</p>
<p class="gathalast">Assūni sampamajjitvā, tato pabbatamāruhi.</p>
<p class="hangnum"><a name="para216"></a><span class="paranum">216</span>.</p>
<p class="gatha1"> ‘‘Sohaṃ tenābhisattosmi, pariḷāhena aṭṭito;</p>
<p class="gathalast">Ḍayhamānena gattena, vāriṃ pātuṃ upāgamiṃ.</p>
<p class="hangnum"><a name="para217"></a><span class="paranum">217</span>.</p>
<p class="gatha1"> ‘‘Agginā viya santatto, rahado ruhiramakkhito;</p>
<p class="gathalast">Pubbalohitasaṅkāso, sabbo me samapajjatha.</p>
<p class="hangnum"><a name="para218"></a><span class="paranum">218</span>.</p>
<p class="gatha1"> ‘‘Yāvanto <a name="P5.0072"></a> udabindūni, kāyasmiṃ nipatiṃsu me;</p>
<p class="gathalast">Tāvanto gaṇḍa jāyetha, addhabeluvasādisā.</p>
<p class="hangnum"><a name="para219"></a><span class="paranum">219</span>.</p>
<p class="gatha1"> ‘‘Pabhinnā pagghariṃsu me, kuṇapā pubbalohitā;</p>
<p class="gathalast">Yena yeneva gacchāmi, gāmesu nigamesu ca.</p>
<p class="hangnum"><a name="para220"></a><span class="paranum">220</span>.</p>
<p class="gatha1"> ‘‘Daṇḍahatthā nivārenti, itthiyo purisā ca maṃ;</p>
<p class="gathalast">Okkitā pūtigandhena, māssu orena āgamā.</p>
<p class="hangnum"><a name="para221"></a><span class="paranum">221</span>.</p>
<p class="gatha1"> ‘‘Etādisaṃ idaṃ dukkhaṃ, satta vassāni dāni me;</p>
<p class="gathalast">Anubhomi sakaṃ kammaṃ, pubbe dukkaṭamattano.</p>
<p class="hangnum"><a name="para222"></a><span class="paranum">222</span>.</p>
<p class="gatha1"> ‘‘Taṃ <a name="V5.0068"></a> vo vadāmi bhaddante, yāvantettha samāgatā;</p>
<p class="gathalast">Māssu mittāna dubbhittho, mittadubbho hi pāpako.</p>
<p class="hangnum"><a name="para223"></a><span class="paranum">223</span>.</p>
<p class="gatha1"> ‘‘Kuṭṭhī kilāsī bhavati, yo mittānidha dubbhati;</p>
<p class="gathalast">Kāyassa bhedā mittaddu, nirayaṃ sopapajjatī’’ti.</p>
<p class="bodytext">Tattha <a name="M5.0075"></a> <span class="bld">kusalo</span>ti yathā cheko kusalo katheti, tathā vo kathessāmi. <span class="bld">Gogaveso</span>ti naṭṭhe goṇe gavesanto. <span class="bld">Accasari</span>nti manussapathaṃ atikkamitvā himavantaṃ pāvisiṃ. <span class="bld">Araññe</span>ti arājake suññe. <span class="bld">Irīṇe</span>ti sukkhakantāre. <span class="bld">Vivane</span>ti vivitte. <span class="bld">Vippanaṭṭho</span>ti maggamūḷho. <span class="bld">Bubhukkhito</span>ti sañjātabubhukkho chātajjhatto. <span class="bld">Papātamabhilambanta</span>nti papātābhimukhaṃ olambantaṃ. <span class="bld">Sampannaphaladhārina</span>nti madhuraphaladhārinaṃ. <span class="bld">Vātassitānī</span>ti paṭhamaṃ tāva vātapatitāni khādiṃ. <span class="bld">Tattha hessāmī</span>ti tasmiṃ rukkhe suhito bhavissāmīti āruḷhomhi. <span class="bld">Tato sā bhañjatha sākhā</span>ti tassa abhipatthitassa atthāya hatthe pasārite sā mayā abhiruḷhā sākhā pharasunā chinnā viya abhañjatha. <span class="bld">Anālambe</span>ti ālambitabbaṭṭhānarahite. <span class="bld">Giriduggasmi</span>nti girivisame. <span class="bld">Sesi</span>nti sayitomhi.</p>
<p class="bodytext"><span class="bld">Kapi māgañchī</span>ti kapi āgañchi. <span class="bld">Gonaṅgulo</span>ti gunnaṃ naṅguṭṭhasadisanaṅguṭṭho. ‘‘Gonaṅguṭṭho’’tipi pāṭho. ‘‘Gonaṅgulī’’tipi paṭhanti. <span class="bld">Akaraṃ mayī</span>ti akarā mayi. <span class="bld">Ambho</span>ti, mahārāja, so kapirājā tasmiṃ narakapapāte mama udakapothanasaddaṃ sutvā maṃ ‘‘ambho’’ti ālapitvā ‘‘ko nāmeso’’ti pucchi. <span class="bld">Byasampatto</span>ti byasanaṃ patto, papātassa vasaṃ pattoti vā attho. <span class="bld">Bhaddaṃ vo</span>ti tasmā tumhe vadāmi – ‘‘bhaddaṃ tumhākaṃ hotū’’ti. <span class="bld">Garuṃ sila</span>nti, mahārāja, so kapirājā mayā evaṃ vutte ‘‘mā bhāyī’’ti maṃ assāsetvā paṭhamaṃ tāva garuṃ silaṃ gahetvā yoggaṃ karonto pabbate vicari<a name="P5.0073"></a>. <span class="bld">Nisabho</span>ti purisanisabho uttamavānarindo pabbatapapāte ṭhatvā maṃ etadabravīti.</p>
<p class="bodytext"><span class="bld">Bāhubhī</span>ti dvīhi bāhāhi mama gīvaṃ suggahitaṃ gaṇha. <span class="bld">Vegasā</span>ti vegena. <span class="bld">Sirīmato</span>ti puññavantassa. <span class="bld">Aggahi</span>nti saṭṭhihatthaṃ narakapapātaṃ vātavegena otaritvā udakapiṭṭhe ṭhitassa ahaṃ vegena piṭṭhimabhiruhitvā ubhohi bāhāhi gīvaṃ aggahesiṃ. <span class="bld">Vihaññamāno</span>ti kilamanto. <span class="bld">Kicchenā</span>ti dukkhena. <span class="bld">Santo</span>ti paṇḍito, atha vā parisanto kilanto. <span class="bld">Rakkhassū</span>ti ahaṃ taṃ uddharanto kilanto muhuttaṃ vissamanto pasupissaṃ, tasmā maṃ rakkhāhi. <span class="bld">Yathā caññe vane migā</span>ti <a name="V5.0069"></a> sīhādīhi aññepi ye imasmiṃ vane vāḷamigā. Pāḷiyaṃ pana ‘‘acchakokataracchayo’’ti likhanti. <span class="bld">Parittātūnā</span>ti, mahārāja, evaṃ so kapirājā maṃ attano <a name="M5.0076"></a> parittāṇaṃ katvā muhuttaṃ pasupi. <span class="bld">Ayoniso</span>ti ayonisomanasikārena. <span class="bld">Bhakkho</span>ti khāditabbayuttako. <span class="bld">Asito</span> dhāto suhito. <span class="bld">Sambala</span>nti pātheyyaṃ. <span class="bld">Matthakaṃ sannitāḷayi</span>nti tassa vānarindassa matthakaṃ pahariṃ. ‘‘Sannitāḷaya’’ntipi pāṭho. <span class="bld">Dubbalo ahū</span>ti na balavā āsi, yathādhippāyaṃ na agamāsīti.</p>
<p class="bodytext"><span class="bld">Vegenā</span>ti mayā pahaṭapāsāṇavegena. <span class="bld">Udappatto</span>ti uṭṭhito. <span class="bld">Māyyo</span>ti tena mittadubbhipurisena silāya paviddhāya mahācammaṃ chinditvā olambi, ruhiraṃ pagghari. Mahāsatto vedanāppatto cintesi – ‘‘imasmiṃ ṭhāne añño natthi, idaṃ bhayaṃ imaṃ purisaṃ nissāya uppanna’’nti. So maraṇabhayabhīto olambantaṃ cammabandhaṃ hatthena gahetvā uppatitvā sākhaṃ abhiruyha tena pāpapurisena saddhiṃ sallapanto <span class="bld">‘‘māyyo ma’’</span>ntiādimāha. Tattha <span class="bld">māyyo maṃ kari bhaddante</span>ti mā akari ayyo maṃ bhaddanteti taṃ nivāreti. <span class="bld">Tvañca kho nāmā</span>ti tvaṃ nāma evaṃ mayā papātā uddhaṭo edisaṃ pharusakammaṃ mayi kari, aho te ayuttaṃ katanti. <span class="bld">Aho vatā</span>ti taṃ garahanto evamāha. <span class="bld">Tāvadukkarakārakā</span>ti mayi aparajjhanena atidukkarakammakāraka. <span class="bld">Paralokāvā</span>ti paralokato viya ānīto. <span class="bld">Dubbheyya</span>nti dubbhitabbaṃ vadhitabbaṃ. <span class="bld">Vedanaṃ kaṭuka</span>nti evaṃ santepi tvaṃ adhammaṭṭha yādisaṃ vedanaṃ ahaṃ phusāmi, edisaṃ vedanaṃ kaṭukaṃ mā phusi, taṃ pāpakammaṃ phalaṃ veḷuṃva taṃ mā vadhi. Iti maṃ, mahārāja, so piyaputtakaṃ viya anukampi.</p>
<p class="bodytext">Atha naṃ ahaṃ etadavocaṃ – ‘‘ayya, mayā kataṃ dosaṃ hadaye mā kari, mā maṃ asappurisaṃ evarūpe araññe nāsaya, ahaṃ disāmūḷho maggaṃ na jānāmi, attanā kataṃ kammaṃ mā nāsetha, jīvitadānaṃ me detha, araññā nīharitvā manussapathe ṭhapethā’’ti. Evaṃ vutte so mayā saddhiṃ sallapanto <span class="bld">‘‘tayi me natthi vissāso’’</span>ti ādimāha. Tattha <span class="bld">tayī</span>ti ito paṭṭhāya mayhaṃ tayi vissāso <a name="P5.0074"></a> natthi. <span class="bld">Ehī</span>ti, bho purisa, ahaṃ tayā saddhiṃ maggena na gamissāmi, tvaṃ pana ehi mama piṭṭhito avidūre dissamānasarīrova gaccha, ahaṃ rukkhaggeheva gamissāmīti. <span class="bld">Muttosī</span>ti atha so maṃ, mahārāja, araññā nīharitvā, bho purisa, vāḷamigānaṃ hatthā muttosi. <span class="bld">Pattosi mānusiṃ pada</span>nti manussūpacāraṃ patto āgatosi, esa te maggo, etena gacchāti āha.</p>
<p class="bodytext"><span class="bld">Giricaro</span>ti <a name="M5.0077"></a> giricārī vānaro. <span class="bld">Pakkhalyā</span>ti dhovitvā. <span class="bld">Tenābhisattosmī</span>ti so ahaṃ, mahārāja<a name="V5.0070"></a>, tena vānarena abhisatto, pāpakamme pariṇate tenābhisattosmīti maññamāno evamāha. <span class="bld">Aṭṭito</span>ti upadduto. <span class="bld">Upāgami</span>nti ekaṃ rahadaṃ upagatosmi. <span class="bld">Samapajjathā</span>ti jāto, evarūpo hutvā upaṭṭhāsi. <span class="bld">Yāvanto</span>ti yattakāni. <span class="bld">Gaṇḍa jāyethā</span>ti gaṇḍā jāyiṃsu. So kira pipāsaṃ sandhāretuṃ asakkonto udakañjaliṃ ukkhipitvā thokaṃ pivitvā sesaṃ sarīre siñci. Athassa tāvadeva udakabindugaṇanāya aḍḍhabeluvapakkappamāṇā gaṇḍā uṭṭhahiṃsu, tasmā evamāha. <span class="bld">Pabhinnā</span>ti te gaṇḍā taṃ divasameva bhijjitvā kuṇapā pūtigandhikā hutvā pubbalohitāni pagghariṃsu. <span class="bld">Yena yenā</span>ti yena yena maggena. <span class="bld">Okkitā</span>ti pūtigandhena okiṇṇā parikkhittā parivāritā. <span class="bld">Māssu orena āgamā</span>ti duṭṭhasatta orena māssu āgamā, amhākaṃ santikaṃ mā āgamīti evaṃ vadantā maṃ nivārentīti attho. <span class="bld">Satta vassāni dāni me</span>ti, mahārāja, tato paṭṭhāya idāni satta vassāni mama ettakaṃ kālaṃ sakaṃ kammaṃ anubhomi.</p>
<p class="bodytext">Iti so attano mittadubbhikammaṃ vitthāretvā, ‘‘mahārāja, maññeva oloketvā evarūpaṃ kammaṃ na kenaci kattabba’’nti vatvā <span class="bld">‘‘taṃ vo’’</span>tiādimāha. Tattha <span class="bld">ta</span>nti tasmā. Yasmā evarūpaṃ kammaṃ evaṃ dukkhavipākaṃ, tasmāti attho.</p>
<p class="hangnum"><a name="para223"></a><span class="paranum">223</span>.</p>
<p class="gatha1"> ‘‘Kuṭṭhī kilāsī bhavati, yo mittānidha dubbhati;</p>
<p class="gathalast">Kāyassa bhedā mittaddu, nirayaṃ sopapajjatī’’ti. –</p>
<p class="unindented">Ayaṃ abhisambuddhagāthā. Bhikkhave, yo idha loke mittāni dubbhati hiṃsati, so evarūpo hotīti attho.</p>
<p class="bodytext">Tassapi purisassa raññā saddhiṃ kathentasseva pathavī vivaraṃ adāsi. Taṅkhaṇaññeva cavitvā avīcimhi nibbatto. Rājā tasmiṃ pathaviṃ paviṭṭhe uyyānā nikkhamitvā nagaraṃ paviṭṭho.</p>
<p class="bodytext">Satthā imaṃ dhammadesanaṃ āharitvā ‘‘na, bhikkhave, idāneva, pubbepi devadatto mayhaṃ silaṃ paṭivijjhiyevā’’ti vatvā jātakaṃ samodhānesi – ‘‘tadā <a name="M5.0078"></a> mittadubbhī puriso devadatto ahosi, kapirājā pana ahameva ahosi’’nti.</p>
<p class="centered">Mahākapijātakavaṇṇanā chaṭṭhā.</p>
<p class="hangnum"> </p>
<p class="bodytext"> [517] 7. Dakarakkhasajātakavaṇṇanā</p>
<p class="bodytext"><a name="para224-257"></a><span class="paranum">224-257</span>. <span class="bld">Sace</span> <a name="V5.0071"></a><a name="P5.0075"></a> <span class="bld">vo vuyhamānāna</span>nti dakarakkhasajātakaṃ. Taṃ sabbaṃ mahāumaṅgajātake āvi bhavissatīti.</p>
<p class="centered">Dakarakkhasajātakavaṇṇanā sattamā.</p>
<p class="hangnum"> </p>
<p class="bodytext"> [518] 8. Paṇḍaranāgarājajātakavaṇṇanā</p>
<p class="bodytext"><span class="bld">Vikiṇṇavāca</span>nti idaṃ satthā jetavane viharanto musāvādaṃ katvā devadattassa pathavippavesanaṃ ārabbha kathesi. Tadā hi satthā bhikkhūhi tassa avaṇṇe kathite ‘‘na, bhikkhave, idāneva, pubbepi devadatto musāvādaṃ katvā pathaviṃ paviṭṭhoyevā’’ti vatvā atītaṃ āhari.</p>
<p class="bodytext">Atīte bārāṇasiyaṃ brahmadatte rajjaṃ kārente pañcasatavāṇijā nāvāya samuddaṃ pakkhanditvā sattame divase atīradassaniyā nāvāya samuddapiṭṭhe bhinnāya ṭhapetvā ekaṃ avasesā macchakacchapabhakkhā ahesuṃ, eko pana vātavegena karampiyapaṭṭanaṃ nāma pāpuṇi. So samuddato uttaritvā naggabhogo tasmiṃ paṭṭaneyeva bhikkhāya cari. Tamenaṃ manussā ‘‘ayaṃ samaṇo appiccho santuṭṭho’’ti sambhāvetvā sakkāraṃ kariṃsu. So ‘‘laddho me jīvikūpāyo’’ti tesu nivāsanapārupanaṃ dentesupi na icchi. Te ‘‘natthi ito uttari appiccho samaṇo’’ti bhiyyo bhiyyo pasīditvā tassa assamapadaṃ katvā tattha naṃ nivāsāpesuṃ. So ‘‘karampiyaacelo’’ti paññāyi. Tassa tattha vasantassa mahālābhasakkāro udapādi.</p>
<p class="bodytext">Eko <a name="M5.0079"></a> nāgarājāpissa supaṇṇarājā ca upaṭṭhānaṃ āgacchanti. Tesu nāgarājā nāmena paṇḍaro nāma. Athekadivasaṃ supaṇṇarājā tassa santikaṃ gantvā vanditvā ekamantaṃ nisinno evamāha – ‘‘bhante, amhākaṃ ñātakā nāge gaṇhantā bahū vinassanti, etesaṃ nāgānaṃ gahaṇaniyāmaṃ mayaṃ na jānāma, guyhakāraṇaṃ kira tesaṃ atthi, sakkuṇeyyātha nu kho tumhe ete piyāyamānā viya <a name="P5.0076"></a> taṃ kāraṇaṃ pucchitu’’nti. So ‘‘sādhū’’ti sampaṭicchitvā supaṇṇarāje vanditvā pakkante nāgarājassa āgatakāle vanditvā nisinnaṃ nāgarājānaṃ pucchi – ‘‘nāgarāja, supaṇṇā kira tumhe gaṇhantā bahū vinassanti, tumhe gaṇhantā kathaṃ gaṇhituṃ na sakkontī’’ti. Bhante, idaṃ amhākaṃ guyhaṃ rahassaṃ, mayā imaṃ kathentena ñātisaṅghassa maraṇaṃ āhaṭaṃ <a name="V5.0072"></a> hotīti. Kiṃ pana tvaṃ, āvuso, ‘‘ayaṃ aññassa kathessatī’’ti evaṃsaññī hosi, nāhaṃ aññassa kathessāmi, attanā pana jānitukāmatāya pucchāmi, tvaṃ mayhaṃ saddahitvā nibbhayo hutvā kathehīti. Nāgarājā ‘‘na kathessāmi, bhante’’ti vanditvā pakkāmi. Punadivasepi pucchi, tathāpissa na kathesi.</p>
<p class="bodytext">Atha naṃ tatiyadivase āgantvā nisinnaṃ, ‘‘nāgarāja, ajja tatiyo divaso, mama pucchantassa kimatthaṃ na kathesī’’ti āha. ‘‘Tumhe aññassa ācikkhissathā’’ti bhayena, bhanteti. Kassaci na kathessāmi, nibbhayo kathehīti. ‘‘Tena hi, bhante, aññassa mā kathayitthā’’ti paṭiññaṃ gahetvā, ‘‘bhante, mayaṃ mahante mahante pāsāṇe gilitvā bhāriyā hutvā nipajjitvā supaṇṇānaṃ āgamanakāle mukhaṃ nibbāhetvā dante vivaritvā supaṇṇe ḍaṃsituṃ acchāma, te āgantvā amhākaṃ sīsaṃ gaṇhanti, tesaṃ amhe garubhāre hutvā nipanne uddharituṃ vāyamantānaññeva udakaṃ ottharati. Te sīdantā antoudakeyeva maranti, iminā kāraṇena bahū supaṇṇā vinassanti, tesaṃ amhe gaṇhantānaṃ kiṃ sīsena gahitena, bālā naṅguṭṭhe gahetvā amhe heṭṭhāsīsake katvā gahitaṃ gocaraṃ mukhena chaḍḍāpetvā lahuke katvā gantuṃ sakkontī’’ti so attano rahassakāraṇaṃ tassa dussīlassa kathesi.</p>
<p class="bodytext">Atha tasmiṃ pakkante supaṇṇarājā āgantvā karampiyaacelaṃ vanditvā ‘‘kiṃ, bhante, pucchitaṃ te nāgarājassa guyhakāraṇa’’nti āha. So ‘‘āmāvuso’’ti <a name="P5.0077"></a><a name="M5.0080"></a> vatvā sabbaṃ tena kathitaniyāmeneva kathesi. Taṃ sutvā supaṇṇo ‘‘nāgarājena ayuttaṃ kataṃ, ñātīnaṃ nāma nassananiyāmo parassa na kathetabbo, hotu, ajjeva mayā supaṇṇavātaṃ katvā paṭhamaṃ etameva gahetuṃ vaṭṭatī’’ti supaṇṇavātaṃ katvā paṇḍaranāgarājānaṃ naṅguṭṭhe gahetvā heṭṭhāsīsaṃ katvā gahitagocaraṃ chaḍḍāpetvā uppatitvā ākāsaṃ pakkhandi. Paṇḍaro ākāse heṭṭhāsīsakaṃ olambanto ‘‘mayāva mama dukkhaṃ ābhata’’nti paridevanto āha –</p>
<p class="hangnum"><a name="para258"></a><span class="paranum">258</span>.</p>
<p class="gatha1"> ‘‘Vikiṇṇavācaṃ aniguyhamantaṃ, asaññataṃ aparicakkhitāraṃ;</p>
<p class="gathalast">Bhayaṃ tamanveti sayaṃ abodhaṃ, nāgaṃ yathā paṇḍarakaṃ supaṇṇo.</p>
<p class="hangnum"><a name="para259"></a><span class="paranum">259</span>.</p>
<p class="gatha1"> ‘‘Yo guyhamantaṃ parirakkhaṇeyyaṃ, mohā naro saṃsati hāsamāno;</p>
<p class="gathalast">Taṃ bhinnamantaṃ bhayamanveti khippaṃ, nāgaṃ yathā paṇḍarakaṃ supaṇṇo.</p>
<p class="hangnum"><a name="para260"></a><span class="paranum">260</span>.</p>
<p class="gatha1"> ‘‘Nānumitto <a name="V5.0073"></a> garuṃ atthaṃ, guyhaṃ veditumarahati;</p>
<p class="gathalast">Sumitto ca asambuddhaṃ, sambuddhaṃ vā anatthavā.</p>
<p class="hangnum"><a name="para261"></a><span class="paranum">261</span>.</p>
<p class="gatha1"> ‘‘Vissāsamāpajjimahaṃ acelaṃ, samaṇo ayaṃ sammato bhāvitatto;</p>
<p class="gathalast">Tassāhamakkhiṃ vivariṃ guyhamatthaṃ, atītamattho kapaṇaṃ rudāmi.</p>
<p class="hangnum"><a name="para262"></a><span class="paranum">262</span>.</p>
<p class="gatha1"> ‘‘Tassāhaṃ paramaṃ brahme guyhaṃ, vācaṃ himaṃ nāsakkhiṃ saṃyametuṃ;</p>
<p class="gathalast">Tappakkhato hi bhayamāgataṃ mamaṃ, atītamattho kapaṇaṃ rudāmi.</p>
<p class="hangnum"><a name="para263"></a><span class="paranum">263</span>.</p>
<p class="gatha1"> ‘‘Yo <a name="P5.0078"></a> ve naro suhadaṃ maññamāno, guyhamatthaṃ saṃsati dukkulīne;</p>
<p class="gathalast">Dosā bhayā athavā rāgarattā, pallatthito bālo asaṃsayaṃ so.</p>
<p class="hangnum"><a name="para264"></a><span class="paranum">264</span>.</p>
<p class="gatha1"> ‘‘Tirokkhavāco <a name="M5.0081"></a> asataṃ paviṭṭho, yo saṅgatīsu mudīreti vākyaṃ;</p>
<p class="gathalast">Āsīviso dummukhotyāhu taṃ naraṃ, ārā ārā saṃyame tādisamhā.</p>
<p class="hangnum"><a name="para265"></a><span class="paranum">265</span>.</p>
<p class="gatha1"> ‘‘Annaṃ pānaṃ kāsikacandanañca, manāpitthiyo mālamucchādanañca;</p>
<p class="gathalast">Ohāya gacchāmase sabbakāme, supaṇṇa pāṇūpagatāva tyamhā’’ti.</p>
<p class="bodytext">Tattha <span class="bld">vikiṇṇavāca</span>nti patthaṭavacanaṃ. <span class="bld">Aniguyhamanta</span>nti appaṭicchannamantaṃ. <span class="bld">Asaññata</span>nti kāyadvārādīni rakkhituṃ asakkontaṃ. <span class="bld">Aparicakkhitāra</span>nti ‘‘ayaṃ mayā kathitamantaṃ rakkhituṃ sakkhissati, na sakkhissatī’’ti puggalaṃ oloketuṃ upaparikkhituṃ asakkontaṃ. <span class="bld">Bhayaṃ tamanvetī</span>ti taṃ imehi catūhi aṅgehi samannāgataṃ abodhaṃ duppaññaṃ puggalaṃ sayaṃkatameva bhayaṃ anveti, yathā maṃ paṇḍarakanāgaṃ supaṇṇo anvāgatoti. <span class="bld">Saṃsati hāsamāno</span>ti rakkhituṃ asamatthassa pāpapurisassa hāsamāno katheti. <span class="bld">Nānumitto</span>ti anuvattanamattena yo mitto, na hadayena, so guyhaṃ atthaṃ jānituṃ nārahatīti paridevati. <span class="bld">Asambuddha</span>nti asambuddhanto ajānanto, appaññoti attho. <span class="bld">Sambuddha</span>nti sambuddhanto jānanto, sappaññoti attho. Idaṃ vuttaṃ hoti – ‘‘yopi suhadayo mitto vā amitto vā appañño sappaññopi vā yo anatthavā anatthacaro, sopi guyhaṃ vedituṃ nārahate’’ti.</p>
<p class="bodytext"><span class="bld">Samaṇo aya</span>nti ayaṃ samaṇoti ca lokasammatoti ca bhāvitattoti ca maññamāno ahaṃ <a name="V5.0074"></a> etasmiṃ vissāsamāpajjiṃ. <span class="bld">Akkhi</span>nti kathesiṃ. <span class="bld">Atītamattho</span>ti atītattho, atikkantattho hutvā idāni kapaṇaṃ rudāmīti paridevati. <span class="bld">Tassā</span>ti tassa acelakassa. <span class="bld">Brahme</span>ti supaṇṇaṃ ālapati. <span class="bld">Saṃyametu</span>nti imaṃ guyhavācaṃ rahassakāraṇaṃ rakkhituṃ nāsakkhiṃ. <span class="bld">Tappakkhato hī</span>ti idāni idaṃ bhayaṃ mama tassa acelakassa pakkhato koṭṭhāsato santikā āgataṃ, iti atītattho <a name="M5.0082"></a> kapaṇaṃ rudāmīti. <span class="bld">Suhada</span>nti ‘‘suhado mama aya’’nti maññamāno. <span class="bld">Dukkulīne</span>ti <a name="P5.0079"></a> akulaje nīce. <span class="bld">Dosā</span>ti etehi dosādīhi kāraṇehi yo evarūpaṃ guyhaṃ saṃsati, so bālo asaṃsayaṃ <span class="bld">pallatthito</span> parivattetvā pāpito, hatoyeva nāmāti attho.</p>
<p class="bodytext"><span class="bld">Tirokkhavāco</span>ti attano yaṃ vācaṃ kathetukāmo, tassā tirokkhakatattā paṭicchannavāco. <span class="bld">Asataṃ paviṭṭho</span>ti asappurisānaṃ antaraṃ paviṭṭho asappurisesu pariyāpanno. <span class="bld">Saṅgatīsu mudīretī</span>ti yo evarūpo paresaṃ rahassaṃ sutvāva parisamajjhesu ‘‘asukena asukaṃ nāma kataṃ vā vuttaṃ vā’’ti vākyaṃ udīreti, taṃ naraṃ ‘‘āsīviso dummukho pūtimukho’’ti āhu, tādisamhā purisā <span class="bld">ārā ārā saṃyame,</span> dūrato dūratova virameyya, parivajjeyya nanti attho. <span class="bld">Mālamucchādanañcā</span>ti mālañca dibbaṃ catujjātiyagandhañca ucchādanañca. <span class="bld">Ohāyā</span>ti ete dibbaannādayo sabbakāme ajja mayaṃ ohāya chaḍḍetvā gamissāma. <span class="bld">Supaṇṇa, pāṇūpagatāva tyamhā</span>ti, bho supaṇṇa, pāṇehi upagatāva te amhā, saraṇaṃ no hohīti.</p>
<p class="bodytext">Evaṃ paṇḍarako ākāse heṭṭhāsīsako olambanto aṭṭhahi gāthāhi paridevi. Supaṇṇo tassa paridevanasaddaṃ sutvā, ‘‘nāgarāja attano rahassaṃ acelakassa kathetvā idāni kimatthaṃ paridevasī’’ti taṃ garahitvā gāthamāha –</p>
<p class="hangnum"><a name="para266"></a><span class="paranum">266</span>.</p>
<p class="gatha1"> ‘‘Ko nīdha tiṇṇaṃ garahaṃ upeti, asmiṃdha loke pāṇabhū nāgarāja;</p>
<p class="gathalast">Samaṇo supaṇṇo athavā tvameva, kiṃkāraṇā paṇḍarakaggahīto’’ti.</p>
<p class="bodytext">Tattha <span class="bld">ko nīdhā</span>ti idha amhesu tīsu janesu ko nu. <span class="bld">Asmiṃdhā</span>ti ettha <span class="bld">idhā</span>ti nipātamattaṃ, asmiṃ loketi attho. <span class="bld">Pāṇabhū</span>ti pāṇabhūto. <span class="bld">Athavā tvamevā</span>ti udāhu tvaṃyeva. Tattha samaṇaṃ tāva mā garaha, so hi upāyena taṃ rahassaṃ pucchi. Supaṇṇampi mā garaha, ahañhi tava paccatthikova. <span class="bld">Paṇḍarakaggahīto</span>ti, samma paṇḍaraka, ‘‘ahaṃ kiṃkāraṇā supaṇṇena gahito’’ti cintetvā ca pana attānameva garaha, tayā hi rahassaṃ kathentena attanāva attano anattho katoti ayamettha adhippāyo.</p>
<p class="bodytext">Taṃ <a name="V5.0075"></a><a name="M5.0083"></a> sutvā paṇḍarako itaraṃ gāthamāha –</p>
<p class="hangnum"><a name="para267"></a><span class="paranum">267</span>.</p>
<p class="gatha1"> ‘‘Samaṇoti me sammatatto ahosi, piyo ca me manasā bhāvitatto;</p>
<p class="gathalast">Tassāhamakkhiṃ <a name="P5.0080"></a> vivariṃ guyhamatthaṃ, atītamattho kapaṇaṃ rudāmī’’ti.</p>
<p class="bodytext">Tattha <span class="bld">sammatatto</span>ti so samaṇo mayhaṃ ‘‘sappuriso aya’’nti sammatabhāvo ahosi. <span class="bld">Bhāvitatto</span>ti sambhāvitabhāvo ca me ahosīti.</p>
<p class="bodytext">Tato supaṇṇo catasso gāthā abhāsi –</p>
<p class="hangnum"><a name="para268"></a><span class="paranum">268</span>.</p>
<p class="gatha1"> ‘‘Na catthi satto amaro pathabyā, paññāvidhā natthi na ninditabbā;</p>
<p class="bodytext">Saccena dhammena dhitiyā damena, alabbhamabyāharatī naro idha.</p>
<p class="hangnum"><a name="para269"></a><span class="paranum">269</span>.</p>
<p class="gatha1"> ‘‘Mātā pitā paramā bandhavānaṃ, nāssa tatiyo anukampakatthi;</p>
<p class="gathalast">Tesampi guyhaṃ paramaṃ na saṃse, mantassa bhedaṃ parisaṅkamāno.</p>
<p class="hangnum"><a name="para270"></a><span class="paranum">270</span>.</p>
<p class="gatha1"> ‘‘Mātā pitā bhaginī bhātaro ca, sahāyā vā yassa honti sapakkhā;</p>
<p class="gathalast">Tesampi guyhaṃ paramaṃ na saṃse, mantassa bhedaṃ parisaṅkamāno.</p>
<p class="hangnum"><a name="para271"></a><span class="paranum">271</span>.</p>
<p class="gatha1"> ‘‘Bhariyā ce purisaṃ vajjā, komārī piyabhāṇinī;</p>
<p class="gatha2">Puttarūpayasūpetā, ñātisaṅghapurakkhatā;</p>
<p class="gathalast">Tassāpi guyhaṃ paramaṃ na saṃse, mantassa bhedaṃ parisaṅkamāno’’ti.</p>
<p class="bodytext">Tattha <span class="bld">amaro</span>ti amaraṇasabhāvo satto nāma natthi. <span class="bld">Paññāvidhā natthī</span>ti <span class="bld">na</span>-kāro padasandhikaro, paññāvidhā atthīti attho. Idaṃ vuttaṃ hoti – nāgarāja<a name="M5.0084"></a>, loke amaropi natthi, paññāvidhāpi atthi, sā aññesaṃ paññākoṭṭhāsasaṅkhātā paññāvidhā attano jīvitahetu na ninditabbāti. Atha vā <span class="bld">paññāvidhā</span>ti paññāsadisā na ninditabbā nāma aññā dhammajāti natthi, taṃ kasmā nindasīti. Yesaṃ pana ‘‘paññāvidhānampi na ninditabba’’ntipi pāṭho, tesaṃ ujukameva. <span class="bld">Saccenā</span>tiādīsu vacīsaccena ca sucaritadhammena ca paññāsaṅkhātāya dhitiyā ca indriyadamena ca <span class="bld">alabbhaṃ</span> dullabhaṃ aṭṭhasamāpattimaggaphalanibbānasaṅkhātampi visesaṃ <span class="bld">abyāharati</span> āvahati <a name="V5.0076"></a> taṃ nipphādeti <a name="P5.0081"></a> naro idha, tasmā nārahasi acelaṃ nindituṃ, attānameva garaha. Acelena hi attano paññavantatāya upāyakusalatāya ca vañcetvā tvaṃ rahassaṃ guyhaṃ mantaṃ pucchitoti attho.</p>
<p class="bodytext"><span class="bld">Paramā</span>ti ete ubho bandhavānaṃ uttamabandhavā nāma. <span class="bld">Nāssa tatiyo</span>ti assa puggalassa mātāpitūhi añño tatiyo satto anukampako nāma natthi, mantassa bhedaṃ parisaṅkamāno paṇḍito tesaṃ mātāpitūnampi paramaṃ guyhaṃ na saṃseyya, tvaṃ pana mātāpitūnampi akathetabbaṃ acelakassa kathesīti attho. <span class="bld">Sahāyā vā</span>ti suhadayamittā vā. <span class="bld">Sapakkhā</span>ti petteyyamātulapitucchādayo samānapakkhā ñātayo. <span class="bld">Tesampī</span>ti etesampi ñātimittānaṃ na katheyya, tvaṃ pana acelakassa kathesi, attanova kujjhassūti dīpeti. <span class="bld">Bhariyā ce</span>ti komārī piyabhāṇinī puttehi ca rūpena ca yasena ca upetā evarūpā bhariyāpi ce ‘‘ācikkhāhi me tava guyha’’nti vadeyya, tassāpi na saṃseyya.</p>
<p class="bodytext">Tato parā –</p>
<p class="hangnum"><a name="para272"></a><span class="paranum">272</span>.</p>
<p class="gatha1"> ‘‘Na guyhamatthaṃ vivareyya, rakkheyya naṃ yathā nidhiṃ;</p>
<p class="gathalast">Na hi pātukato sādhu, guyho attho pajānatā.</p>
<p class="hangnum"><a name="para273"></a><span class="paranum">273</span>.</p>
<p class="gatha1"> ‘‘Thiyā guyhaṃ na saṃseyya, amittassa ca paṇḍito;</p>
<p class="gathalast">Yo cāmisena saṃhīro, hadayattheno ca yo naro.</p>
<p class="hangnum"><a name="para274"></a><span class="paranum">274</span>.</p>
<p class="gatha1"> ‘‘Guyhamatthaṃ asambuddhaṃ, sambodhayati yo naro;</p>
<p class="gathalast">Mantabhedabhayā tassa, dāsabhūto titikkhati.</p>
<p class="hangnum"><a name="para275"></a><span class="paranum">275</span>.</p>
<p class="gatha1"> ‘‘Yāvanto <a name="M5.0085"></a> purisassatthaṃ, guyhaṃ jānanti mantinaṃ;</p>
<p class="gathalast">Tāvanto tassa ubbegā, tasmā guyhaṃ na vissaje;</p>
<p class="hangnum"><a name="para276"></a><span class="paranum">276</span>.</p>
<p class="gatha1"> ‘‘Vivicca bhāseyya divā rahassaṃ, rattiṃ giraṃ nātivelaṃ pamuñce;</p>
<p class="gathalast">Upassutikā hi suṇanti mantaṃ, tasmā manto khippamupeti bheda’’nti. –</p>
<p class="unindented">Pañca <a name="V5.0077"></a> gāthā umaṅgajātake pañcapaṇḍitapañhe āvi bhavissanti.</p>
<p class="bodytext">Tato parāsu –</p>
<p class="hangnum"><a name="para277"></a><span class="paranum">277</span>.</p>
<p class="gatha1"> ‘‘Yathāpi assa nagaraṃ mahantaṃ, advārakaṃ āyasaṃ bhaddasālaṃ;</p>
<p class="gathalast">Samantakhātāparikhāupetaṃ<a name="P5.0082"></a>, evampi me te idha guyhamantā.</p>
<p class="hangnum"><a name="para278"></a><span class="paranum">278</span>.</p>
<p class="gatha1"> ‘‘Ye guyhamantā avikiṇṇavācā, daḷhā sadatthesu narā dujivha;</p>
<p class="gathalast">Ārā amittā byavajanti tehi, āsīvisā vā riva sattusaṅghā’’ti. –</p>
<p class="unindented">Dvīsu gāthāsu <span class="bld">bhaddasāla</span>nti āpaṇādīhi sālāhi sampannaṃ. <span class="bld">Samantakhātāparikhāupeta</span>nti samantakhātāhi tīhi parikhāhi upagataṃ. <span class="bld">Evampi me</span>ti evampi mayhaṃ te purisā khāyanti. Katare? Ye idha guyhamantā. Idaṃ vuttaṃ hoti – yathā advārakassa ayomayanagarassa manussānaṃ upabhogaparibhogo antova hoti, na abbhantarimā bahi nikkhamanti, na bāhirā anto pavisanti, aparāparaṃ sañcāro chijjati, guyhamantā purisā evarūpā honti, attano guyhaṃ attano antoyeva jīrāpenti, na aññassa kathentīti. <span class="bld">Daḷhā sadatthesū</span>ti attano atthesu thirā. <span class="bld">Dujivhā</span>ti paṇḍarakanāgaṃ ālapati. <span class="bld">Byavajantī</span>ti paṭikkamanti. <span class="bld">Āsīvisā vā riva sattusaṅghā</span>ti ettha <span class="bld">vā</span>ti nipātamattaṃ, āsīvisā sattusaṅghā rivāti attho. Yathā āsīvisato sattusaṅghā jīvitukāmā manussā <a name="M5.0086"></a> ārā paṭikkamanti, evaṃ tehi guyhamantehi narehi ārā amittā paṭikkamanti, upagantuṃ okāsaṃ na labhantīti vuttaṃ hoti.</p>
<p class="bodytext">Evaṃ supaṇṇena dhamme kathite paṇḍarako āha –</p>
<p class="hangnum"><a name="para279"></a><span class="paranum">279</span>.</p>
<p class="gatha1"> ‘‘Hitvā gharaṃ pabbajito acelo, naggo muṇḍo carati ghāsahetu;</p>
<p class="gathalast">Tamhi nu kho vivariṃ guyhamatthaṃ, atthā ca dhammā ca apaggatāmhā.</p>
<p class="hangnum"><a name="para280"></a><span class="paranum">280</span>.</p>
<p class="gatha1"> ‘‘Kathaṃkaro hoti supaṇṇarāja, kiṃsīlo kena vatena vattaṃ;</p>
<p class="gathalast">Samaṇo caraṃ hitvā mamāyitāni, kathaṃkaro saggamupeti ṭhāna’’nti.</p>
<p class="bodytext">Tattha <span class="bld">ghāsahetū</span>ti nissiriko kucchipūraṇatthāya khādanīyabhojanīye pariyesanto carati. <span class="bld">Apaggatāmhā</span>ti <a name="V5.0078"></a> apagatā parihīnāmhā. <span class="bld">Kathaṃkaro</span>ti <a name="P5.0083"></a> idaṃ nāgarājā tassa naggassa samaṇabhāvaṃ ñatvā samaṇapaṭipattiṃ pucchanto āha. Tattha <span class="bld">kiṃsīlo</span>ti katarena ācārena samannāgato. <span class="bld">Kena vatenā</span>ti katarena vatasamādānena vattanto. <span class="bld">Samaṇo cara</span>nti pabbajjāya caranto taṇhāmamāyitāni hitvā kathaṃ samitapāpasamaṇo nāma hoti. <span class="bld">Sagga</span>nti kathaṃ karonto ca suṭṭhu aggaṃ devanagaraṃ so samaṇo upetīti.</p>
<p class="bodytext">Supaṇṇo āha –</p>
<p class="hangnum"><a name="para281"></a><span class="paranum">281</span>.</p>
<p class="gatha1"> ‘‘Hiriyā titikkhāya damenupeto, akkodhano pesuṇiyaṃ pahāya;</p>
<p class="gathalast">Samaṇo caraṃ hitvā mamāyitāni, evaṃkaro saggamupeti ṭhāna’’nti.</p>
<p class="bodytext">Tattha <span class="bld">hiriyā</span>ti, samma nāgarāja, ajjhattabahiddhāsamuṭṭhānehi hirottappehi titikkhāsaṅkhātāya adhivāsanakhantiyā indriyadamena ca upeto akujjhanasīlo pisuṇavācaṃ pahāya taṇhāmamāyitāni ca hitvā pabbajjāya caranto <a name="M5.0087"></a> samaṇo nāma hoti, evaṃkaroyeva ca etāni hirīādīni kusalāni karonto saggamupeti ṭhānanti.</p>
<p class="bodytext">Idaṃ supaṇṇarājassa dhammakathaṃ sutvā paṇḍarako jīvitaṃ yācanto gāthamāha –</p>
<p class="hangnum"><a name="para282"></a><span class="paranum">282</span>.</p>
<p class="gatha1"> ‘‘Mātāva puttaṃ taruṇaṃ tanujjaṃ, samphassatā sabbagattaṃ phareti;</p>
<p class="gathalast">Evampi me tvaṃ pāturahu dijinda, mātāva puttaṃ anukampamāno’’ti.</p>
<p class="bodytext">Tassattho – yathā mātā <span class="bld">tanujaṃ</span> attano sarīrajātaṃ taruṇaṃ puttaṃ samphassataṃ disvā taṃ ure nipajjāpetvā thaññaṃ pāyentī puttasamphassena sabbaṃ attano gattaṃ phareti, napi mātā puttato bhāyati napi putto mātito, evampi me tvaṃ <span class="bld">pāturahu</span> pātubhūto <span class="bld">dijinda</span> dijarāja, tasmā mātāva puttaṃ mudukena hadayena anukampamāno maṃ passa, jīvitaṃ me dehīti.</p>
<p class="bodytext">Athassa supaṇṇo jīvitaṃ dento itaraṃ gāthamāha –</p>
<p class="hangnum"><a name="para283"></a><span class="paranum">283</span>.</p>
<p class="gatha1"> ‘‘Handajja tvaṃ muñca vadhā dujivha, tayo hi puttā na hi añño atthi;</p>
<p class="gathalast">Antevāsī <a name="P5.0084"></a> dinnako atrajo ca, rajjassu puttaññataro me ahosī’’ti.</p>
<p class="bodytext">Tattha <a name="V5.0079"></a> <span class="bld">muñcā</span>ti mucca, ayameva vā pāṭho. <span class="bld">Dujivhā</span>ti taṃ ālapati. <span class="bld">Añño</span>ti añño catuttho putto nāma natthi. <span class="bld">Antevāsī</span>ti sippaṃ vā uggaṇhamāno pañhaṃ vā suṇanto santike nivuttho. <span class="bld">Dinnako</span>ti ‘‘ayaṃ te putto hotū’’ti parehi dinno. <span class="bld">Rajjassū</span>ti abhiramassu. <span class="bld">Aññataro</span>ti tīsu puttesu aññataro antevāsī putto me tvaṃ jātoti dīpeti.</p>
<p class="bodytext">Evañca pana vatvā ākāsā otaritvā taṃ bhūmiyaṃ patiṭṭhāpesi. Tamatthaṃ pakāsento satthā dve gāthā abhāsi –</p>
<p class="hangnum"><a name="para284"></a><span class="paranum">284</span>.</p>
<p class="gatha1"> ‘‘Icceva <a name="M5.0088"></a> vākyaṃ visajjī supaṇṇo, bhumyaṃ patiṭṭhāya dijo dujivhaṃ;</p>
<p class="gathalast">Muttajja tvaṃ sabbabhayātivatto, thalūdake hohi mayābhigutto.</p>
<p class="hangnum"><a name="para285"></a><span class="paranum">285</span>.</p>
<p class="gatha1"> ‘‘Ātaṅkinaṃ yathā kusalo bhisakko, pipāsitānaṃ rahadova sīto;</p>
<p class="gathalast">Vesmaṃ yathā himasītaṭṭitānaṃ, evampi te saraṇamahaṃ bhavāmī’’ti.</p>
<p class="bodytext">Tattha <span class="bld">icceva vākya</span>nti iti evaṃ vacanaṃ vatvā taṃ nāgarājaṃ vissajji. <span class="bld">Bhumya</span>nti so sayampi bhūmiyaṃ patiṭṭhāya dijo taṃ dujivhaṃ samassāsento mutto ajja tvaṃ ito paṭṭhāya sabbabhayāni ativatto thale ca udake ca mayā abhigutto rakkhito hohīti āha. <span class="bld">Ātaṅkina</span>nti gilānānaṃ. <span class="bld">Evampi te</span>ti evaṃ ahaṃ tava saraṇaṃ bhavāmi.</p>
<p class="bodytext">Gaccha tvanti uyyojesi. So nāgarājā nāgabhavanaṃ pāvisi. Itaropi supaṇṇabhavanaṃ gantvā ‘‘mayā paṇḍarakanāgo sapathaṃ katvā saddahāpetvā vissajjito, kīdisaṃ nu kho mayi tassa hadayaṃ, vīmaṃsissāmi na’’nti nāgabhavanaṃ gantvā supaṇṇavātaṃ akāsi. Taṃ disvā nāgo ‘‘supaṇṇarājā maṃ gahetuṃ āgato bhavissatī’’ti maññamāno byāmasahassamattaṃ attabhāvaṃ māpetvā pāsāṇe ca vālukañca gilitvā bhāriyo hutvā <a name="P5.0085"></a> naṅguṭṭhaṃ heṭṭhākatvā bhogamatthake phaṇaṃ dhārayamāno nipajjitvā supaṇṇarājānaṃ ḍaṃsitukāmo viya ahosi. Taṃ disvā supaṇṇo itaraṃ gāthamāha –</p>
<p class="hangnum"><a name="para286"></a><span class="paranum">286</span>.</p>
<p class="gatha1"> ‘‘Sandhiṃ katvā amittena, aṇḍajena jalābuja;</p>
<p class="gathalast">Vivariya dāṭhaṃ sesi, kuto taṃ bhayamāgata’’nti.</p>
<p class="bodytext">Taṃ sutvā <a name="V5.0080"></a> nāgarājā tisso gāthā abhāsi –</p>
<p class="hangnum"><a name="para287"></a><span class="paranum">287</span>.</p>
<p class="gatha1"> ‘‘Saṅketheva amittasmiṃ, mittasmimpi na vissase;</p>
<p class="gathalast">Abhayā bhayamuppannaṃ, api mūlāni kantati.</p>
<p class="hangnum"><a name="para288"></a><span class="paranum">288</span>.</p>
<p class="gatha1"> ‘‘Kathaṃ nu vissase tyamhi, yenāsi kalaho kato;</p>
<p class="gathalast">Niccayattena ṭhātabbaṃ, so disabbhi na rajjati.</p>
<p class="hangnum"><a name="para289"></a><span class="paranum">289</span>.</p>
<p class="gatha1"> ‘‘Vissāsaye <a name="M5.0089"></a> na ca taṃ vissayeyya, asaṅkito saṅkito ca bhaveyya;</p>
<p class="gathalast">Tathā tathā viññū parakkameyya, yathā yathā bhāvaṃ paro na jaññā’’ti.</p>
<p class="bodytext">Tattha <span class="bld">abhayā</span>ti abhayaṭṭhānabhūtā mittamhā bhayaṃ uppannaṃ jīvitasaṅkhātāni mūlāneva kantati. <span class="bld">Tyamhī</span>ti tasmiṃ. <span class="bld">Yenāsī</span>ti yena saddhiṃ kalaho kato ahosi. <span class="bld">Niccayattenā</span>ti niccapaṭiyattena. <span class="bld">So disabbhi na rajjatī</span>ti yo niccayattena abhitiṭṭhati, so attano sattūhi saddhiṃ vissāsavasena na rajjati, tato tesaṃ yathākāmakaraṇīyo na hotīti attho. <span class="bld">Vissāsaye</span>ti paraṃ attani vissāsaye, taṃ pana sayaṃ na vissaseyya. Parena asaṅkito attanā ca so saṅkito bhaveyya. <span class="bld">Bhāvaṃ paro</span>ti yathā yathā paṇḍito parakkamati, tathā tathā tassa paro bhāvaṃ na jānāti, tasmā paṇḍitena vīriyaṃ kātabbamevāti dīpeti.</p>
<p class="bodytext">Iti te aññamaññaṃ sallapitvā samaggā sammodamānā ubhopi acelakassa assamaṃ agamiṃsu. Tamatthaṃ pakāsento satthā āha –</p>
<p class="hangnum"><a name="para290"></a><span class="paranum">290</span>.</p>
<p class="gatha1"> ‘‘Te devavaṇṇā sukhumālarūpā, ubho samā sujayā puññakhandhā;</p>
<p class="gathalast">Upāgamuṃ <a name="P5.0086"></a> karampiyaṃ acelaṃ, missībhūtā assavāhāva nāgā’’ti.</p>
<p class="bodytext">Tattha <span class="bld">samā</span>ti samānarūpā sadisasaṇṭhānā hutvā. <span class="bld">Sujayā</span>ti suvayā parisuddhā, ayameva vā pāṭho. <span class="bld">Puññakhandhā</span>ti katakusalatāya puññakkhandhā viya. <span class="bld">Missībhūtā</span>ti hatthena hatthaṃ gahetvā kāyamissībhāvaṃ upagatā. <span class="bld">Assavāhāva nāgā</span>ti dhure yuttakā rathavāhā dve assā viya purisanāgā tassa assamaṃ agamiṃsu.</p>
<p class="bodytext">Gantvā <a name="V5.0081"></a> ca pana supaṇṇarājā cintesi – ‘‘ayaṃ nāgarājā acelakassa jīvitaṃ na dassati, etaṃ dussīlaṃ na vandissāmī’’ti. So bahi ṭhatvā nāgarājānameva tassa santikaṃ pesesi. Taṃ sandhāya satthā itaraṃ gāthamāha.</p>
<p class="hangnum"><a name="para291"></a><span class="paranum">291</span>.</p>
<p class="gatha1"> ‘‘Tato <a name="M5.0090"></a> have paṇḍarako acelaṃ, sayamevupāgamma idaṃ avoca;</p>
<p class="gathalast">Muttajjahaṃ sabbabhayātivatto, na hi nūna tuyhaṃ manaso piyamhā’’ti.</p>
<p class="bodytext">Tattha <span class="bld">piyamhā</span>ti dussīlanaggabhoggamusāvādi nūna mayaṃ tava manaso na piyā ahumhāti paribhāsi.</p>
<p class="bodytext">Tato acelo itaraṃ gāthamāha –</p>
<p class="hangnum"><a name="para292"></a><span class="paranum">292</span>.</p>
<p class="gatha1"> ‘‘Piyo hi me āsi supaṇṇarājā, asaṃsayaṃ paṇḍarakena saccaṃ;</p>
<p class="gathalast">So rāgarattova akāsimetaṃ, pāpakammaṃ sampajāno na mohā’’ti.</p>
<p class="bodytext">Tattha <span class="bld">paṇḍarakenā</span>ti tayā paṇḍarakena so mama piyataro ahosi, saccametaṃ. <span class="bld">So</span>ti so ahaṃ tasmiṃ supaṇṇe rāgena ratto hutvā etaṃ pāpakammaṃ jānantova akāsiṃ, na mohena ajānantoti.</p>
<p class="bodytext">Taṃ sutvā nāgarājā dve gāthā abhāsi –</p>
<p class="hangnum"><a name="para293"></a><span class="paranum">293</span>.</p>
<p class="gatha1"> ‘‘Na me piyaṃ appiyaṃ vāpi hoti, sampassato lokamimaṃ parañca;</p>
<p class="gathalast">Susaññatānañhi viyañjanena, asaññato lokamimaṃ carāsi.</p>
<p class="hangnum"><a name="para294"></a><span class="paranum">294</span>.</p>
<p class="gatha1"> ‘‘Ariyāvakāsosi <a name="P5.0087"></a> anariyovāsi, asaññato saññatasannikāso;</p>
<p class="gathalast">Kaṇhābhijātikosi anariyarūpo, pāpaṃ bahuṃ duccaritaṃ acārī’’ti.</p>
<p class="bodytext">Tattha <span class="bld">na me</span>ti ambho dussīlanaggamusāvādi pabbajitassa hi imañca parañca lokaṃ sampassato piyaṃ vā me appiyaṃ vāpi meti na hoti, tvaṃ pana <span class="bld">susaññatānaṃ</span> sīlavantānaṃ byañjanena pabbajitaliṅgena asaññato hutvā imaṃ lokaṃ vañcento carasi. <span class="bld">Ariyāvakāsosī</span>ti ariyapaṭirūpakosi<a name="V5.0082"></a>. <span class="bld">Asaññato</span>ti <a name="M5.0091"></a> kāyādīhi asaññatosi. <span class="bld">Kaṇhābhijātiko</span>ti kāḷakasabhāvo. <span class="bld">Anariyarūpo</span>ti ahirikasabhāvo. <span class="bld">Acārī</span>ti akāsi.</p>
<p class="bodytext">Iti taṃ garahitvā idāni abhisapanto imaṃ gāthamāha –</p>
<p class="hangnum"><a name="para295"></a><span class="paranum">295</span>.</p>
<p class="gatha1"> ‘‘Aduṭṭhassa tuvaṃ dubbhi, dubbhī ca pisuṇo casi;</p>
<p class="gathalast">Etena saccavajjena, muddhā te phalatu sattadhā’’ti.</p>
<p class="bodytext">Tassattho – ambho dubbhi tvaṃ aduṭṭhassa mittassa dubbhī cāsi, pisuṇo cāsi, etena saccavajjena muddhā te sattadhā phalatūti.</p>
<p class="bodytext">Iti nāgarājassa sapantasseva acelakassa sīsaṃ sattadhā phali. Nisinnaṭṭhāneyevassa bhūmi vivaraṃ adāsi. So pathaviṃ pavisitvā avīcimhi nibbatti, nāgarājasupaṇṇarājānopi attano bhavanameva agamiṃsu. Satthā tassa pathaviṃ paviṭṭhabhāvaṃ pakāsento osānagāthamāha –</p>
<p class="hangnum"><a name="para296"></a><span class="paranum">296</span>.</p>
<p class="gatha1"> ‘‘Tasmā hi mittānaṃ na dubbhitabbaṃ, mittadubbhā pāpiyo natthi añño;</p>
<p class="gathalast">Āsittasatto nihato pathabyā, indassa vākyena hi saṃvaro hato’’ti.</p>
<p class="bodytext">Tattha <span class="bld">tasmā</span>ti yasmā mittadubbhikammassa pharuso vipāko, tasmā. <span class="bld">Āsittasatto</span>ti āsittavisena satto. <span class="bld">Indassā</span>ti nāgindassa vākyena. <span class="bld">Saṃvaro</span>ti ‘‘ahaṃ saṃvare ṭhitosmī’’ti paṭiññāya evaṃ paññāto ājīvako hatoti.</p>
<p class="bodytext">Satthā <a name="P5.0088"></a> imaṃ dhammadesanaṃ āharitvā ‘‘na, bhikkhave, idāneva, pubbepi devadatto musāvādaṃ katvā pathaviṃ paviṭṭhoyevā’’ti vatvā jātakaṃ samodhānesi – ‘‘tadā acelako devadatto ahosi, nāgarājā sāriputto, supaṇṇarājā pana ahameva ahosi’’nti.</p>
<p class="centered">Paṇḍaranāgarājajātakavaṇṇanā aṭṭhamā.</p>
<p class="hangnum"> </p>
<p class="bodytext"> [519] 9. Sambulājātakavaṇṇanā</p>
<p class="bodytext"><span class="bld">Kā</span> <a name="V5.0083"></a><a name="M5.0092"></a> <span class="bld">vedhamānā</span>ti idaṃ satthā jetavane viharanto mallikaṃ deviṃ ārabbha kathesi. Vatthu <span class="bld">kummāsapiṇḍijātake</span> (jā. 1.7.142 ādayo) vitthāritameva. Sā pana tathāgatassa tiṇṇaṃ kummāsapiṇḍikānaṃ dānānubhāvena taṃ divasaññeva rañño aggamahesibhāvaṃ patvā pubbuṭṭhāyitādīhi pañcahi kalyāṇadhammehi samannāgatā ñāṇasampannā buddhupaṭṭhāyikā patidevatā ahosi. Tassā patidevatābhāvo sakalanagare pākaṭo ahosi. Athekadivasaṃ dhammasabhāyaṃ kathaṃ samuṭṭhāpesuṃ – ‘‘āvuso, mallikā devī kira vattasampannā ñāṇasampannā patidevatā’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva, pubbepesā vattasampannā patidevatāyevā’’ti vatvā atītaṃ āhari.</p>
<p class="bodytext">Atīte bārāṇasiyaṃ brahmadattassa rañño sotthiseno nāma putto ahosi. Taṃ rājā vayappattaṃ uparajje patiṭṭhapesi, sambulā nāmassa aggamahesī ahosi uttamarūpadharā sarīrappabhāsampannā, nivāte jalamānā dīpasikhā viya khāyati. Aparabhāge sotthisenassa sarīre kuṭṭhaṃ uppajjati, vejjā tikicchituṃ nāsakkhiṃsu. So bhijjamāne kuṭṭhe paṭikūlo hutvā vippaṭisāraṃ patvā ‘‘ko me rajjena attho, araññe anāthamaraṇaṃ marissāmī’’ti rañño ārocāpetvā itthāgāraṃ chaḍḍetvā nikkhami. Sambulā bahūhi upāyehi nivattiyamānāpi anivattitvāva ‘‘ahaṃ taṃ sāmikaṃ araññe paṭijaggissāmī’’ti vatvā saddhiññeva nikkhami. So araññaṃ pavisitvā sulabhamūlaphalāphale chāyūdakasampanne padese paṇṇasālaṃ katvā vāsaṃ kappesi. Rājadhītā taṃ paṭijaggi. Kathaṃ? Sā hi pāto vuṭṭhāya assamapadaṃ sammajjitvā pānīyaparibhojanīyaṃ upaṭṭhapetvā dantakaṭṭhañca <a name="P5.0089"></a> mukhadhovanañca upanāmetvā mukhe dhote nānāosadhāni pisitvā tassa vaṇe makkhetvā madhuramadhurāni phalāphalāni khādāpetvā mukhaṃ vikkhāletvā hatthesu dhotesu ‘‘appamatto hohi devā’’ti vatvā vanditvā pacchikhaṇittiaṅkusake ādāya phalāphalatthāya araññaṃ pavisitvā phalāphalāni āharitvā ekamante ṭhapetvā ghaṭena udakaṃ āharitvā nānācuṇṇehi ca mattikāhi ca sotthisenaṃ nhāpetvā puna <a name="M5.0093"></a> madhuraphalāphalāni upanāmeti. Paribhogāvasāne vāsitapānīyaṃ upanetvā sayaṃ phalāphalāni paribhuñjitvā padarasantharaṃ saṃvidahitvā tasmiṃ tattha nipanne tassa pāde dhovitvā sīsaparikammapiṭṭhiparikammapādaparikammāni katvā sayanapassaṃ upagantvā nipajjati. Etenupāyena sāmikaṃ paṭijaggi.</p>
<p class="bodytext">Sā <a name="V5.0084"></a> ekadivasaṃ araññe phalāphalaṃ āharantī ekaṃ girikandaraṃ disvā sīsato pacchiṃ otāretvā kandaratīre ṭhapetvā ‘‘nhāyissāmī’’ti otaritvā haliddāya sarīraṃ ubbaṭṭetvā nhatvā sudhotasarīrā uttaritvā vākacīraṃ nivāsetvā kandaratīre aṭṭhāsi. Athassā sarīrappabhāya vanaṃ ekobhāsaṃ ahosi. Tasmiṃ khaṇe eko dānavo gocaratthāya caranto taṃ disvā paṭibaddhacitto hutvā gāthādvayaṃ āha –</p>
<p class="hangnum"><a name="para297"></a><span class="paranum">297</span>.</p>
<p class="gatha1"> ‘‘Kā vedhamānā girikandarāyaṃ, ekā tuvaṃ tiṭṭhasi saṃhitūru;</p>
<p class="gathalast">Puṭṭhāsi me pāṇipameyyamajjhe, akkhāhi me nāmañca bandhave ca.</p>
<p class="hangnum"><a name="para298"></a><span class="paranum">298</span>.</p>
<p class="gatha1"> ‘‘Obhāsayaṃ vanaṃ rammaṃ, sīhabyagghanisevitaṃ;</p>
<p class="gatha2">Kā vā tvamasi kalyāṇi, kassa vā tvaṃ sumajjhime;</p>
<p class="gathalast">Abhivādemi taṃ bhadde, dānavāhaṃ namatthu te’’ti.</p>
<p class="bodytext">Tattha <span class="bld">kā vedhamānā</span>ti nhānamattatāya sītabhāvena kampamānā. <span class="bld">Saṃhitūrū</span>ti sampiṇḍitūru uttamaūrulakkhaṇe. <span class="bld">Pāṇipameyyamajjhe</span>ti <a name="P5.0090"></a> hatthena minitabbamajjhe. <span class="bld">Kā vā tva</span>nti kā nāma vā tvaṃ bhavasi. <span class="bld">Abhivādemī</span>ti vandāmi. <span class="bld">Dānavāha</span>nti ahaṃ eko dānavo, ayaṃ namakkāro tava atthu, añjaliṃ te paggaṇhāmīti avaca.</p>
<p class="bodytext">Sā tassa vacanaṃ sutvā tisso gāthā abhāsi –</p>
<p class="hangnum"><a name="para299"></a><span class="paranum">299</span>.</p>
<p class="gatha1"> ‘‘Yo putto kāsirājassa, sotthisenoti taṃ vidū;</p>
<p class="gatha2">Tassāhaṃ sambulā bhariyā, evaṃ jānāhi dānava;</p>
<p class="gathalast">Abhivādemi taṃ bhante, sambulāhaṃ namatthu te.</p>
<p class="hangnum"><a name="para300"></a><span class="paranum">300</span>.</p>
<p class="gatha1"> ‘‘Vedehaputto bhaddante, vane vasati āturo;</p>
<p class="gathalast">Tamahaṃ rogasammattaṃ, ekā ekaṃ upaṭṭhahaṃ.</p>
<p class="hangnum"><a name="para301"></a><span class="paranum">301</span>.</p>
<p class="gatha1"> ‘‘Ahañca <a name="M5.0094"></a> vanamuñchāya, madhumaṃsaṃ migābilaṃ;</p>
<p class="gathalast">Yadāharāmi taṃ bhakkho, tassa nūnajja nādhatī’’ti.</p>
<p class="bodytext">Tattha <a name="V5.0085"></a> <span class="bld">vedehaputto</span>ti vedeharājadhītāya putto. <span class="bld">Rogasammatta</span>nti rogapīḷitaṃ. <span class="bld">Upaṭṭhaha</span>nti upaṭṭhahāmi paṭijaggāmi. ‘‘Upaṭṭhitā’’tipi pāṭho. <span class="bld">Vanamuñchāyā</span>ti vanaṃ uñchetvā uñchācariyaṃ caritvā. <span class="bld">Madhumaṃsa</span>nti nimmakkhikaṃ madhuñca migābilamaṃsañca sīhabyagghamigehi khāditamaṃsato atirittakoṭṭhāsaṃ. <span class="bld">Taṃ bhakkho</span>ti yaṃ ahaṃ āharāmi, taṃ bhakkhova so mama sāmiko. <span class="bld">Tassa nūnajjā</span>ti tassa maññe ajja āhāraṃ alabhamānassa sarīraṃ ātape pakkhittapadumaṃ viya <span class="bld">nādhati</span> upatappati milāyati.</p>
<p class="bodytext">Tato paraṃ dānavassa ca tassā ca vacanapaṭivacanagāthāyo honti –</p>
<p class="hangnum"><a name="para302"></a><span class="paranum">302</span>.</p>
<p class="gatha1"> ‘‘Kiṃ vane rājaputtena, āturena karissasi;</p>
<p class="gathalast">Sambule pariciṇṇena, ahaṃ bhattā bhavāmi te.</p>
<p class="hangnum"><a name="para303"></a><span class="paranum">303</span>.</p>
<p class="gatha1"> ‘‘Sokaṭṭāya durattāya, kiṃ rūpaṃ vijjate mama;</p>
<p class="gathalast">Aññaṃ pariyesa bhaddante, abhirūpataraṃ mayā.</p>
<p class="hangnum"><a name="para304"></a><span class="paranum">304</span>.</p>
<p class="gatha1"> ‘‘Ehimaṃ girimāruyha, bhariyā me catussatā;</p>
<p class="gathalast">Tāsaṃ tvaṃ pavarā hohi, sabbakāmasamiddhinī.</p>
<p class="hangnum"><a name="para305"></a><span class="paranum">305</span>.</p>
<p class="gatha1"> ‘‘Nūna tārakavaṇṇābhe, yaṃ kiñci manasicchasi;</p>
<p class="gathalast">Sabbaṃ taṃ pacuraṃ mayhaṃ, ramassvajja mayā saha.</p>
<p class="hangnum"><a name="para306"></a><span class="paranum">306</span>.</p>
<p class="gatha1"> ‘‘No <a name="P5.0091"></a> ce tuvaṃ maheseyyaṃ, sambule kārayissasi;</p>
<p class="gathalast">Alaṃ tvaṃ pātarāsāya, paṇhe bhakkhā bhavissasi.</p>
<p class="hangnum"><a name="para307"></a><span class="paranum">307</span>.</p>
<p class="gatha1"> ‘‘Tañca sattajaṭo luddo, kaḷāro purisādako;</p>
<p class="gathalast">Vane nāthaṃ apassantiṃ, sambulaṃ aggahī bhuje.</p>
<p class="hangnum"><a name="para308"></a><span class="paranum">308</span>.</p>
<p class="gatha1"> ‘‘Adhipannā pisācena, luddenāmisacakkhunā;</p>
<p class="gathalast">Sā ca sattuvasaṃ pattā, patimevānusocati.</p>
<p class="hangnum"><a name="para309"></a><span class="paranum">309</span>.</p>
<p class="gatha1"> ‘‘Na <a name="V5.0086"></a><a name="M5.0095"></a> me idaṃ tathā dukkhaṃ, yaṃ maṃ khādeyya rakkhaso;</p>
<p class="gathalast">Yañca me ayyaputtassa, mano hessati aññathā.</p>
<p class="hangnum"><a name="para310"></a><span class="paranum">310</span>.</p>
<p class="gatha1"> ‘‘Na santi devā pavasanti nūna, na hi nūna santi idha lokapālā;</p>
<p class="gathalast">Sahasā karontānamasaññatānaṃ, na hi nūna santi paṭisedhitāro’’ti.</p>
<p class="bodytext">Tattha <span class="bld">pariciṇṇenā</span>ti tena āturena pariciṇṇena kiṃ karissasi. <span class="bld">Sokaṭṭāyā</span>ti sokāturāya. ‘‘Sokaṭṭhāyā’’tipi pāṭho, soke ṭhitāyāti attho. <span class="bld">Durattāyā</span>ti duggatakapaṇabhāvappattāya attabhāvāya. <span class="bld">Ehima</span>nti mā tvaṃ durattāmhīti cintayi, etaṃ mama girimhi dibbavimānaṃ, ehi imaṃ giriṃ āruha. <span class="bld">Catussatā</span>ti tasmiṃ me vimāne aparāpi catussatā bhariyāyo atthi. <span class="bld">Sabbaṃ ta</span>nti yaṃ kiñci upabhogaparibhogavatthābharaṇādikaṃ icchasi, sabbaṃ taṃ nūna mayhaṃ pacuraṃ bahuṃ sulabhaṃ, tasmā mā kapaṇāmhīti cintayi, ehi mayā saha ramassūti vadati.</p>
<p class="bodytext"><span class="bld">Maheseyya</span>nti, ‘‘bhadde, sambule no ce me tvaṃ mahesibhāvaṃ kāressasi, pariyattā tvaṃ mama pātarāsāya, tena taṃ balakkārena vimānaṃ nessāmi, tatra maṃ asaṅgaṇhantī mama sve pātova bhakkhā bhavissasī’’ti evaṃ vatvā so sattahi jaṭāhi samannāgato luddako dāruṇo nikkhantadanto taṃ tasmiṃ vane kiñci attano nāthaṃ apassantiṃ sambulaṃ bhuje aggahesi. <span class="bld">Adhipannā</span>ti ajjhotthaṭā. <span class="bld">Āmisacakkhunā</span>ti kilesalolena. <span class="bld">Patimevā</span>ti attano acintetvā patimeva anusocati. <span class="bld">Mano hessatī</span>ti maṃ cirāyantiṃ viditvā aññathā cittaṃ bhavissati. <span class="bld">Na santi devā</span>ti idaṃ sā dānavena bhuje gahitā devatujjhāpanaṃ karontī āha. <span class="bld">Lokapālā</span>ti evarūpānaṃ sīlavantīnaṃ patidevatānaṃ pālakā lokapālā nūna idha loke na santīti paridevati.</p>
<p class="bodytext">Athassā <a name="P5.0092"></a> sīlatejena sakkassa bhavanaṃ kampi, paṇḍukambalasilāsanaṃ uṇhākāraṃ dassesi. Sakko āvajjento taṃ kāraṇaṃ ñatvā vajiraṃ ādāya vegena gantvā dānavassa matthake ṭhatvā itaraṃ gāthamāha –</p>
<p class="hangnum"><a name="para311"></a><span class="paranum">311</span>.</p>
<p class="gatha1"> ‘‘Itthīnamesā <a name="V5.0087"></a><a name="M5.0096"></a> pavarā yasassinī, santā samā aggirivuggatejā;</p>
<p class="gatha2">Tañce tuvaṃ rakkhasādesi kaññaṃ, muddhā ca hi sattadhā te phaleyya;</p>
<p class="gathalast">Mā tvaṃ dahī muñca patibbatāyā’’ti.</p>
<p class="bodytext">Tattha <span class="bld">santā</span>ti upasantā, atha vā paṇḍitā ñāṇasampannā. <span class="bld">Samā</span>ti kāyavisamādivirahitā. <span class="bld">Adesī</span>ti khādasi. <span class="bld">Phaleyyā</span>ti iminā me indavajirena paharitvā muddhā bhijjetha. <span class="bld">Mā tvaṃ dahī</span>ti tvaṃ imaṃ patibbataṃ mā tāpeyyāsīti.</p>
<p class="bodytext">Taṃ sutvā dānavo sambulaṃ vissajjesi. Sakko ‘‘punapi esa evarūpaṃ kareyyā’’ti cintetvā dānavaṃ devasaṅkhalikāya bandhitvā puna anāgamanāya tatiye pabbatantare vissajjesi, rājadhītaraṃ appamādena ovaditvā sakaṭṭhānameva gato. Rājadhītāpi atthaṅgate sūriye candālokena assamaṃ pāpuṇi. Tamatthaṃ pakāsento satthā aṭṭha gāthā abhāsi –</p>
<p class="hangnum"><a name="para312"></a><span class="paranum">312</span>.</p>
<p class="gatha1"> ‘‘Sā ca assamamāgacchi, pamuttā purisādakā;</p>
<p class="gathalast">Nīḷaṃ paḷinaṃ sakuṇīva, gatasiṅgaṃva ālayaṃ.</p>
<p class="hangnum"><a name="para313"></a><span class="paranum">313</span>.</p>
<p class="gatha1"> ‘‘Sā tattha paridevesi, rājaputtī yasassinī;</p>
<p class="gathalast">Sambulā utumattakkhā, vane nāthaṃ apassantī.</p>
<p class="hangnum"><a name="para314"></a><span class="paranum">314</span>.</p>
<p class="gatha1"> ‘‘Samaṇe brāhmaṇe vande, sampannacaraṇe ise;</p>
<p class="gathalast">Rājaputtaṃ apassantī, tumhaṃmhi saraṇaṃ gatā.</p>
<p class="hangnum"><a name="para315"></a><span class="paranum">315</span>.</p>
<p class="gatha1"> ‘‘Vande sīhe ca byagghe ca, ye ca aññe vane migā;</p>
<p class="gathalast">Rājaputtaṃ apassantī, tumhaṃmhi saraṇaṃ gatā.</p>
<p class="hangnum"><a name="para316"></a><span class="paranum">316</span>.</p>
<p class="gatha1"> ‘‘Tiṇā latāni osajho, pabbatāni vanāni ca;</p>
<p class="gathalast">Rājaputtaṃ apassantī, tumhaṃmhi saraṇaṃ gatā.</p>
<p class="hangnum"><a name="para317"></a><span class="paranum">317</span>.</p>
<p class="gatha1"> ‘‘Vande indīvarīsāmaṃ, rattiṃ nakkhattamāliniṃ;</p>
<p class="gathalast">Rājaputtaṃ apassantī, tumhaṃmhi saraṇaṃ gatā.</p>
<p class="hangnum"><a name="para318"></a><span class="paranum">318</span>.</p>
<p class="gatha1"> ‘‘Vande <a name="V5.0088"></a><a name="P5.0093"></a><a name="M5.0097"></a> bhāgīrathiṃ gaṅgaṃ, savantīnaṃ paṭiggahaṃ;</p>
<p class="gathalast">Rājaputtaṃ apassantī, tumhaṃmhi saraṇaṃ gatā.</p>
<p class="hangnum"><a name="para319"></a><span class="paranum">319</span>.</p>
<p class="gatha1"> ‘‘Vande ahaṃ pabbatarājaseṭṭhaṃ, himavantaṃ siluccayaṃ;</p>
<p class="gathalast">Rājaputtaṃ apassantī, tumhaṃmhi saraṇaṃ gatā’’ti.</p>
<p class="bodytext">Tattha <span class="bld">nīḷaṃ paḷinaṃ sakuṇīvā</span>ti yathā sakuṇikā mukhatuṇḍakena gocaraṃ gahetvā kenaci upaddavena sakuṇapotakānaṃ paḷinattā paḷinaṃ sakuṇinīḷaṃ āgaccheyya, yathā vā <span class="bld">gatasiṅgaṃ</span> nikkhantavacchakaṃ <span class="bld">ālayaṃ</span> suññaṃ vacchakasālaṃ vacchagiddhinī dhenu āgaccheyya, evaṃ suññaṃ assamaṃ āgacchīti attho. Tadā hi sotthiseno sambulāya ciramānāya ‘‘itthiyo nāma lolā, paccāmittampi me gahetvā āgaccheyyā’’ti parisaṅkanto paṇṇasālato nikkhamitvā gacchantaraṃ pavisitvā nisīdi. Tenetaṃ vuttaṃ. <span class="bld">Utumattakkhā</span>ti sokavegasañjātena uṇhena utunā mandalocanā. <span class="bld">Apassantī</span>ti tasmiṃ vane nāthaṃ attano patiṃ apassantī ito cito ca sandhāvamānā paridevesi.</p>
<p class="bodytext">Tattha <span class="bld">samaṇe brāhmaṇe</span>ti samitapāpabāhitapāpe samaṇe brāhmaṇe. <span class="bld">Sampannacaraṇe</span>ti saha sīlena aṭṭhannaṃ samāpattīnaṃ vasena ca sampannacaraṇe ise vandeti evaṃ vatvā rājaputtaṃ apassantī tumhākaṃ saraṇaṃ gatā amhi. Sace me sāmikassa nisinnaṭṭhānaṃ jānātha, ācikkhathāti paridevesīti attho. Sesagāthāsupi eseva nayo. <span class="bld">Tiṇā latāni osajho</span>ti antopheggubahisāratiṇāni ca latāni ca antosāraosadhiyo ca. Imaṃ gāthaṃ tiṇādīsu nibbattadevatā sandhāyāha. <span class="bld">Indīvarīsāma</span>nti indīvarīpupphasamānavaṇṇaṃ. <span class="bld">Nakkhattamālini</span>nti nakkhattapaṭipāṭisamannāgataṃ. <span class="bld">Tumhaṃmhī</span>ti rattiṃ sandhāya tampi amhīti āha. <span class="bld">Bhāgīrathiṃ gaṅga</span>nti evaṃpariyāyanāmikaṃ gaṅgaṃ. <span class="bld">Savantīna</span>nti aññāsaṃ bahūnaṃ nadīnaṃ paṭiggāhikaṃ. Gaṅgāya nibbattadevataṃ sandhāyevamāha. Himavantepi eseva nayo.</p>
<p class="bodytext">Taṃ evaṃ paridevamānaṃ disvā sotthiseno cintesi – ‘‘ayaṃ ativiya paridevati, na kho panassā bhāvaṃ jānāmi, sace mayi sinehena evaṃ karoti<a name="M5.0098"></a>, hadayampissā phaleyya, pariggaṇhissāmi tāva na’’nti gantvā paṇṇasāladvāre nisīdi. Sāpi paridevamānāva paṇṇasāladvāraṃ gantvā tassa pāde vanditvā ‘‘kuhiṃ gatosi, devā’’ti āha. Atha naṃ so, ‘‘bhadde<a name="V5.0089"></a>, tvaṃ aññesu <a name="P5.0094"></a> divasesu na imāya velāya āgacchasi, ajja atisāyaṃ āgatāsī’’ti pucchanto gāthamāha –</p>
<p class="hangnum"><a name="para320"></a><span class="paranum">320</span>.</p>
<p class="gatha1"> ‘‘Atisāyaṃ vatāgañchi, rājaputti yasassini;</p>
<p class="gathalast">Kena nujja samāgacchi, ko te piyataro mayā’’ti.</p>
<p class="bodytext">Atha naṃ sā ‘‘ahaṃ, ayyaputta, phalāphalāni ādāya āgacchantī ekaṃ dānavaṃ passiṃ, so mayi paṭibaddhacitto hutvā maṃ hatthe gaṇhitvā ‘sace mama vacanaṃ na karosi, khādissāmi ta’nti āha, ahaṃ tāya velāya taññeva anusocantī evaṃ paridevi’’nti vatvā gāthamāha –</p>
<p class="hangnum"><a name="para321"></a><span class="paranum">321</span>.</p>
<p class="gatha1"> ‘‘Idaṃ khohaṃ tadāvocaṃ, gahitā tena sattunā;</p>
<p class="gatha2">Na me idaṃ tathā dukkhaṃ, yaṃ maṃ khādeyya rakkhaso;</p>
<p class="gathalast">Yañca me ayyaputtassa, mano hessati aññathā’’ti.</p>
<p class="bodytext">Athassa sesampi pavattiṃ ārocentī ‘‘tena panāhaṃ, deva, dānavena gahitā attānaṃ vissajjāpetuṃ asakkontī devatujjhāpanakammaṃ akāsiṃ, atha sakko vajirahattho āgantvā ākāse ṭhito dānavaṃ santajjetvā maṃ vissajjāpetvā taṃ devasaṅkhalikāya bandhitvā tatiye pabbatantare khipitvā pakkāmi, evāhaṃ sakkaṃ nissāya jīvitaṃ labhi’’nti āha. Taṃ sutvā sotthiseno, ‘‘bhadde, hotu, mātugāmassa antare saccaṃ nāma dullabhaṃ, himavante hi bahū vanacarakatāpasavijjādharādayo santi, ko tuyhaṃ saddahissatī’’ti vatvā gāthamāha –</p>
<p class="hangnum"><a name="para322"></a><span class="paranum">322</span>.</p>
<p class="gatha1"> ‘‘Corīnaṃ bahubuddhīnaṃ, yāsu saccaṃ sudullabhaṃ;</p>
<p class="gathalast">Thīnaṃ bhāvo durājāno, macchassevodake gata’’nti.</p>
<p class="bodytext">Sā tassa vacanaṃ sutvā, ‘‘ayyaputta, ahaṃ taṃ asaddahantaṃ mama saccabaleneva tikicchissāmī’’ti udakassa kalasaṃ pūretvā saccakiriyaṃ katvā tassa sīse udakaṃ āsiñcantī gāthamāha –</p>
<p class="hangnum"><a name="para323"></a><span class="paranum">323</span>.</p>
<p class="gatha1"> ‘‘Tathā <a name="V5.0090"></a><a name="P5.0095"></a><a name="M5.0099"></a> maṃ saccaṃ pāletu, pālayissati ce mamaṃ;</p>
<p class="gatha2">Yathāhaṃ nābhijānāmi, aññaṃ piyataraṃ tayā;</p>
<p class="gathalast">Etena saccavajjena, byādhi te vūpasammatū’’ti.</p>
<p class="bodytext">Tattha tathā-saddo ‘‘ce mama’’nti iminā saddhiṃ yojetabbo. Idaṃ vuttaṃ hoti – yathāhaṃ vadāmi, tathā ce mama vacanaṃ saccaṃ, atha maṃ idānipi pāletu, āyatimpi pālessati, idāni me vacanaṃ suṇātha ‘‘yathāhaṃ nābhijānāmī’’ti. Potthakesu pana ‘‘tathā maṃ saccaṃ pāletī’’ti likhitaṃ, taṃ aṭṭhakathāyaṃ natthi.</p>
<p class="bodytext">Evaṃ tāya saccakiriyaṃ katvā udake āsittamatteyeva sotthisenassa kuṭṭhaṃ ambilena dhotaṃ viya tambamalaṃ tāvadeva apagacchi. Te katipāhaṃ tattha vasitvā araññā nikkhamma bārāṇasiṃ patvā uyyānaṃ pavisiṃsu. Rājā tesaṃ āgatabhāvaṃ ñatvā uyyānaṃ gantvā tattheva sotthisenassa chattaṃ ussāpetvā sambulaṃ aggamahesiṭṭhāne abhisiñcāpetvā nagaraṃ pavesetvā sayaṃ isipabbajjaṃ pabbajitvā uyyāne vāsaṃ kappesi, rājanivesaneyeva ca nibaddhaṃ bhuñji. Sotthisenopi sambulāya aggamahesiṭṭhānamattameva adāsi, na punassā koci sakkāro ahosi, atthibhāvampissā na aññāsi, aññāheva itthīhi saddhiṃ abhirami. Sambulā sapattidosavasena kisā ahosi upaṇḍupaṇḍukajātā dhamanīsanthatagattā. Sā ekadivasaṃ sokavinodanatthaṃ bhuñjituṃ āgatassa sasuratāpasassa santikaṃ gantvā taṃ katabhattakiccaṃ vanditvā ekamantaṃ nisīdi. So taṃ milātindriyaṃ disvā gāthamāha –</p>
<p class="hangnum"><a name="para324"></a><span class="paranum">324</span>.</p>
<p class="gatha1"> ‘‘Ye kuñjarā sattasatā uḷārā, rakkhanti rattindivamuyyutāvudhā;</p>
<p class="gathalast">Dhanuggahānañca satāni soḷasa, kathaṃvidhe passasi bhadde sattavo’’ti.</p>
<p class="bodytext">Tassattho – bhadde, sambule ye amhākaṃ sattasatā kuñjarā, tesaññeva khandhagatānaṃ yodhānaṃ vasena uyyuttāvudhā, aparāni ca soḷasadhanuggahasatāni <a name="P5.0096"></a> rattindivaṃ bārāṇasiṃ rakkhanti. Evaṃ surakkhite nagare kathaṃvidhe tvaṃ sattavo passasi. Bhadde, yassā tava sāsaṅkā sappaṭibhayā <a name="M5.0100"></a> araññā āgatakālepi pabhāsampannaṃ sarīraṃ, idāni pana milātā paṇḍupalāsavaṇṇā ativiya kilantindriyāsi, kassa nāma tvaṃ bhāyasī’’ti pucchi.</p>
<p class="bodytext">Sā <a name="V5.0091"></a> tassa vacanaṃ sutvā ‘‘putto te, deva, mayi na purimasadiso’’ti vatvā pañca gāthā abhāsi –</p>
<p class="hangnum"><a name="para325"></a><span class="paranum">325</span>.</p>
<p class="gatha1"> ‘‘Alaṅkatāyo padumuttarattacā, virāgitā passati haṃsagaggarā;</p>
<p class="gathalast">Tāsaṃ suṇitvā mitagītavāditaṃ, na dāni me tāta tathā yathā pure.</p>
<p class="hangnum"><a name="para326"></a><span class="paranum">326</span>.</p>
<p class="gatha1"> ‘‘Suvaṇṇasaṃkaccadharā suviggahā, alaṅkatā mānusiyaccharūpamā;</p>
<p class="gathalast">Senopiyā tāta aninditaṅgiyo, khattiyakaññā paṭilobhayanti naṃ.</p>
<p class="hangnum"><a name="para327"></a><span class="paranum">327</span>.</p>
<p class="gatha1"> ‘‘Sace ahaṃ tāta tathā yathā pure, patiṃ tamuñchāya punā vane bhare;</p>
<p class="gathalast">Sammānaye maṃ na ca maṃ vimānaye, itopi me tāta tato varaṃ siyā.</p>
<p class="hangnum"><a name="para328"></a><span class="paranum">328</span>.</p>
<p class="gatha1"> ‘‘Yamannapāne vipulasmi ohite, nārī vimaṭṭhābharaṇā alaṅkatā;</p>
<p class="gathalast">Sabbaṅgupetā patino ca appiyā, abajjha tassā maraṇaṃ tato varaṃ.</p>
<p class="hangnum"><a name="para329"></a><span class="paranum">329</span>.</p>
<p class="gatha1"> ‘‘Api ce daliddā kapaṇā anāḷhiyā, kaṭādutīyā patino ca sā piyā;</p>
<p class="gathalast">Sabbaṅgupetāyapi appiyāya, ayameva seyyā kapaṇāpi yā piyā’’ti.</p>
<p class="bodytext">Tattha <span class="bld">padumuttarattacā</span>ti padumagabbhasadisauttarattacā. Sabbāsaṃ sarīrato suvaṇṇapabhā niccharantīti dīpeti. <span class="bld">Virāgitā</span>ti vilaggasarīrā, tanumajjhāti <a name="P5.0097"></a> attho. <span class="bld">Haṃsagaggarā</span>ti evarūpā haṃsā viya madhurassarā nāriyo passati. <span class="bld">Tāsa</span>nti <a name="M5.0101"></a> so tava putto tāsaṃ nārīnaṃ mitagītavāditādīni suṇitvā idāni me, tāta, yathā pure, tathā na pavattatīti vadati. <span class="bld">Suvaṇṇasaṃkaccadharā</span>ti suvaṇṇamayasaṃkaccālaṅkāradharā. <span class="bld">Alaṅkatā</span>ti nānālaṅkārapaṭimaṇḍitā. <span class="bld">Mānusiyaccharūpamā</span>ti mānusiyo accharūpamā. <span class="bld">Senopiyā</span>ti sotthisenassa piyā. <span class="bld">Paṭilobhayanti na</span>nti naṃ tava puttaṃ paṭilobhayanti.</p>
<p class="bodytext"><span class="bld">Sace aha</span>nti, tāta, yathā pure sace ahaṃ punapi taṃ patiṃ tatheva kuṭṭharogena vanaṃ paviṭṭhaṃ uñchāya tasmiṃ vane bhareyyaṃ, punapi maṃ so sammāneyya na vimāneyya, tato me itopi bārāṇasirajjato taṃ araññameva varaṃ siyā sapattidosena sussantiyāti dīpeti. <span class="bld">Yamannapāne</span>ti yaṃ annapāne. <span class="bld">Ohite</span>ti ṭhapite paṭiyatte. Iminā bahunnapānagharaṃ dasseti. Ayaṃ kirassā adhippāyo <a name="V5.0092"></a> – yā nārī vipulannapāne ghare ekikāva asapatti samānā vimaṭṭhābharaṇā nānālaṅkārehi alaṅkatā sabbehi guṇaṅgehi upetā patino ca appiyā hoti, abajjha gīvāya valliyā vā rajjuyā vā bandhitvā tassā tato gharāvāsato maraṇameva varataranti. <span class="bld">Anāḷhīyā</span>ti anāḷhā. <span class="bld">Kaṭādutīyā</span>ti nipajjanakaṭasārakadutiyā. <span class="bld">Seyyā</span>ti kapaṇāpi samānā yā patino piyā, ayameva uttamāti.</p>
<p class="bodytext">Evaṃ tāya attano parisussanakāraṇe tāpasassa kathite tāpaso rājānaṃ pakkosāpetvā ‘‘tāta, sotthisena tayi kuṭṭharogābhibhūte araññaṃ pavisante tayā saddhiṃ pavisitvā taṃ upaṭṭhahantī attano saccabalena tava rogaṃ vūpasametvā yā te rajje patiṭṭhānakāraṇamakāsi, tassā nāma tvaṃ neva ṭhitaṭṭhānaṃ, na nisinnaṭṭhānaṃ jānāsi, ayuttaṃ te kataṃ, mittadubbhikammaṃ nāmetaṃ pāpaka’’nti vatvā puttaṃ ovadanto gāthamāha –</p>
<p class="hangnum"><a name="para330"></a><span class="paranum">330</span>.</p>
<p class="gatha1"> ‘‘Sudullabhitthī purisassa yā hitā, bhattitthiyā dullabho yo hito ca;</p>
<p class="gathalast">Hitā ca te sīlavatī ca bhariyā, janinda dhammaṃ cara sambulāyā’’ti.</p>
<p class="bodytext">Tassattho <a name="M5.0102"></a> – tāta, yā purisassa hitā muducittā anukampikā itthī, yo ca bhattā itthiyā hito kataguṇaṃ jānāti, ubhopete sudullabhā. Ayañca sambulā tuyhaṃ <a name="P5.0098"></a> hitā ceva sīlasampannā ca, tasmā etissā dhammaṃ cara, kataguṇaṃ jānitvā muducitto hohi, cittamassā paritosehīti.</p>
<p class="bodytext">Evaṃ so puttassa ovādaṃ datvā uṭṭhāyāsanā pakkāmi. Rājā pitari gate sambulaṃ pakkosāpetvā, ‘‘bhadde, ettakaṃ kālaṃ mayā kataṃ dosaṃ khama, ito paṭṭhāya sabbissariyaṃ tuyhameva dammī’’ti vatvā osānagāthamāha –</p>
<p class="hangnum"><a name="para331"></a><span class="paranum">331</span>.</p>
<p class="gatha1"> ‘‘Sace tuvaṃ vipule laddhabhoge, issāvatiṇṇā maraṇaṃ upesi;</p>
<p class="gathalast">Ahañca te bhadde imā rājakaññā, sabbe te vacanakarā bhavāmā’’ti.</p>
<p class="bodytext">Tassattho – bhadde, sambule sace tvaṃ ratanarāsimhi ṭhapetvā abhisittā aggamahesiṭṭhānavasena vipule bhoge labhitvāpi issāya otiṇṇā maraṇaṃ upesi, ahañca imā <a name="V5.0093"></a> ca rājakaññā sabbe tava vacanakarā bhavāma, tvaṃ yathādhippāyaṃ imaṃ rajjaṃ vicārehīti sabbissariyaṃ tassā adāsi.</p>
<p class="bodytext">Tato paṭṭhāya ubho samaggavāsaṃ vasantā dānādīni puññāni karitvā yathākammaṃ gamiṃsu. Tāpaso jhānābhiññāyo nibbattetvā brahmalokūpago ahosi.</p>
<p class="bodytext">Satthā imaṃ dhammadesanaṃ āharitvā ‘‘na, bhikkhave, idāneva, pubbepi mallikā patidevatāyevā’’ti vatvā jātakaṃ samodhānesi ‘‘tadā sambulā mallikā ahosi, sotthiseno kosalarājā, pitā tāpaso pana ahameva ahosi’’nti.</p>
<p class="centered">Sambulājātakavaṇṇanā navamā.</p>
<p class="hangnum"> </p>
<p class="bodytext"> [520] 10. Gandhatindukajātakavaṇṇanā</p>
<p class="bodytext"><span class="bld">Appamādo</span>ti <a name="M5.0103"></a> idaṃ satthā jetavane viharanto rājovādaṃ ārabbha kathesi. Rājovādo heṭṭhā vitthāritova. Atīte pana kapilaraṭṭhe uttarapañcālanagare pañcālo nāma rājā agatigamane ṭhito adhammena pamatto rajjaṃ kāresi. Athassa amaccādayo sabbepi adhammikāva jātā. Balipīḷitā raṭṭhavāsino puttadāre ādāya araññe migā viya cariṃsu, gāmaṭṭhāne gāmo nāma nāhosi. Manussā rājapurisānaṃ <a name="P5.0099"></a> bhayena divā gehe vasituṃ asakkontā gehāni kaṇṭakasākhāhi parikkhipitvā gehe rattiṃ vasitvā aruṇe uggacchanteyeva araññaṃ pavisanti. Divā rājapurisā vilumpanti, rattiṃ corā. Tadā bodhisatto bahinagare gandhatindukarukkhe devatā hutvā nibbatti, anusaṃvaccharaṃ rañño santikā sahassagghanakaṃ balikammaṃ labhati. So cintesi – ‘‘ayaṃ rājā pamatto rajjaṃ kāreti, sakalaraṭṭhaṃ vinassati, ṭhapetvā maṃ añño rājānaṃ patirūpe nivesetuṃ samattho nāma natthi, upakārako cāpi me anusaṃvaccharaṃ sahassagghanakabalinā pūjeti, ovadissāmi na’’nti.</p>
<p class="bodytext">So rattibhāge rañño sirigabbhaṃ pavisitvā ussīsakapasse ṭhatvā obhāsaṃ vissajjetvā ākāse aṭṭhāsi. Rājā taṃ bālasūriyaṃ viya jalamānaṃ disvā ‘‘kosi tvaṃ, kena vā kāraṇena idhāgatosī’’ti pucchi. So tassa vacanaṃ sutvā, ‘‘mahārāja, ahaṃ gandhatindukadevatā, ‘tuyhaṃ ovādaṃ dassāmī’ti āgatomhī’’ti āha. ‘‘Kiṃ nāma ovādaṃ dassasī’’ti <a name="V5.0094"></a> evaṃ vutte mahāsatto, ‘‘mahārāja, tvaṃ pamatto hutvā rajjaṃ kāresi, tena te sakalaraṭṭhaṃ hataviluttaṃ viya vinaṭṭhaṃ, rājāno nāma pamādena rajjaṃ kārentā sakalaraṭṭhassa sāmino na honti, diṭṭheva dhamme vināsaṃ patvā samparāye puna mahāniraye nibbattanti. Tesu ca pamādaṃ āpannesu antojanā bahijanāpissa pamattāva honti, tasmā raññā atirekena appamattena bhavitabba’’nti vatvā dhammadesanaṃ paṭṭhapento imā ekādasa gāthā āha –</p>
<p class="hangnum"><a name="para332"></a><span class="paranum">332</span>.</p>
<p class="gatha1"> ‘‘Appamādo amatapadaṃ, pamādo maccuno padaṃ;</p>
<p class="gathalast">Appamattā na mīyanti, ye pamattā yathā matā.</p>
<p class="hangnum"><a name="para333"></a><span class="paranum">333</span>.</p>
<p class="gatha1"> ‘‘Madā <a name="M5.0104"></a> pamādo jāyetha, pamādā jāyate khayo;</p>
<p class="gathalast">Khayā padosā jāyanti, mā mado bharatūsabha.</p>
<p class="hangnum"><a name="para334"></a><span class="paranum">334</span>.</p>
<p class="gatha1"> ‘‘Bahū hi khattiyā jīnā, atthaṃ raṭṭhaṃ pamādino;</p>
<p class="gathalast">Athopi gāmino gāmā, anagārā agārino.</p>
<p class="hangnum"><a name="para335"></a><span class="paranum">335</span>.</p>
<p class="gatha1"> ‘‘Khattiyassa <a name="P5.0100"></a> pamattassa, raṭṭhasmiṃ raṭṭhavaḍḍhana;</p>
<p class="gathalast">Sabbe bhogā vinassanti, rañño taṃ vuccate aghaṃ.</p>
<p class="hangnum"><a name="para336"></a><span class="paranum">336</span>.</p>
<p class="gatha1"> ‘‘Nesa dhammo mahārāja, ativelaṃ pamajjasi;</p>
<p class="gathalast">Iddhaṃ phītaṃ janapadaṃ, corā viddhaṃsayanti naṃ.</p>
<p class="hangnum"><a name="para337"></a><span class="paranum">337</span>.</p>
<p class="gatha1"> ‘‘Na te puttā bhavissanti, na hiraññaṃ na dhāniyaṃ;</p>
<p class="gathalast">Raṭṭhe viluppamānamhi, sabbabhogehi jīyasi.</p>
<p class="hangnum"><a name="para338"></a><span class="paranum">338</span>.</p>
<p class="gatha1"> ‘‘Sabbabhogā parijiṇṇaṃ, rājānaṃ vāpi khattiyaṃ;</p>
<p class="gathalast">Ñātimittā suhajjā ca, na taṃ maññanti māniyaṃ.</p>
<p class="hangnum"><a name="para339"></a><span class="paranum">339</span>.</p>
<p class="gatha1"> ‘‘Hatthārohā anīkaṭṭhā, rathikā pattikārakā;</p>
<p class="gathalast">Tamevamupajīvantā, na taṃ maññanti māniyaṃ.</p>
<p class="hangnum"><a name="para340"></a><span class="paranum">340</span>.</p>
<p class="gatha1"> ‘‘Asaṃvihitakammantaṃ<a name="V5.0095"></a>, bālaṃ dummantimantinaṃ;</p>
<p class="gathalast">Sirī jahati dummedhaṃ, jiṇṇaṃva urago tacaṃ.</p>
<p class="hangnum"><a name="para341"></a><span class="paranum">341</span>.</p>
<p class="gatha1"> ‘‘Susaṃvihitakammantaṃ, kāluṭṭhāyiṃ atanditaṃ;</p>
<p class="gathalast">Sabbe bhogābhivaḍḍhanti, gāvo sausabhāmiva.</p>
<p class="hangnum"><a name="para342"></a><span class="paranum">342</span>.</p>
<p class="gatha1"> ‘‘Upassutiṃ mahārāja, raṭṭhe janapade cara;</p>
<p class="gathalast">Tattha disvā ca sutvā ca, tato taṃ paṭipajjasī’’ti.</p>
<p class="bodytext">Tattha <span class="bld">appamādo</span>ti satiyā avippavāso. <span class="bld">Amatapada</span>nti amatassa nibbānassa padaṃ adhigamakāraṇaṃ. <span class="bld">Maccuno pada</span>nti maraṇassa kāraṇaṃ. Pamattā hi vipassanaṃ avaḍḍhetvā appaṭisandhikabhāvaṃ pattuṃ asakkontā punappunaṃ saṃsāre jāyanti ceva mīyanti ca, tasmā pamādo maccuno padaṃ nāma<a name="M5.0105"></a>. <span class="bld">Na mīyantī</span>ti vipassanaṃ vaḍḍhetvā appaṭisandhikabhāvaṃ pattā puna saṃsāre anibbattattā na mīyanti nāma. <span class="bld">Ye pamattā</span>ti, mahārāja, ye puggalā pamattā, te yathā matā, tatheva daṭṭhabbā. Kasmā? Akiccasādhanatāya. Matassapi hi ‘‘ahaṃ dānaṃ dassāmi, sīlaṃ rakkhissāmi, uposathakammaṃ karissāmi, kalyāṇakammaṃ pūressāmī’’ti ābhogo vā patthanā vā pariyuṭṭhānaṃ vā natthi apagataviññāṇattā, pamattassapi appamādābhāvāti tasmā ubhopete ekasadisāva.</p>
<p class="bodytext"><span class="bld">Madā</span>ti, mahārāja, ārogyayobbanajīvitamadasaṅkhātā tividhā madā pamādo nāma jāyati. So madappatto pamādāpanno pāṇātipātādīni pāpakammāni karoti. Atha naṃ rājāno chindāpenti vā hanāpenti vā, sabbaṃ vā dhanamassa haranti, evamassa pamādā ñātidhanajīvitakkhayo jāyati. Puna so dhanakkhayaṃ <a name="P5.0101"></a> vā yasakkhayaṃ vā patto jīvituṃ asakkonto jīvitavuttatthāya kāyaduccaritādīni karoti, iccassa khayā padosā jāyanti, tena taṃ vadāmi <span class="bld">mā mado bharatūsabhā</span>ti, raṭṭhabhārakajeṭṭhaka bharatūsabha mā pamādamāpajjīti attho. <span class="bld">Atthaṃ raṭṭha</span>nti janapadavāsīnaṃ vuddhiñceva sakalaraṭṭhañca bahū pamādino jīnā. Tesaṃ āvibhāvatthāya khantivādijātaka-mātaṅgajātaka-bharujātaka-sarabhaṅgajātaka-cetiyajātakāni kathetabbāni. <span class="bld">Gāmino</span>ti gāmabhojakāpi te gāmāpi bahū pamādadosena jīnā parihīnā vinaṭṭhā. <span class="bld">Anagārā agārino</span>ti pabbajitāpi pabbajitapaṭipattito, gihīpi gharāvāsato ceva dhanadhaññādīhi ca bahū jīnā parihīnāti vadati. <span class="bld">Taṃ vuccate agha</span>nti, mahārāja, yasabhogaparihāni <a name="V5.0096"></a> nāmetaṃ rañño dukkhaṃ vuccati. Bhogābhāvena hi niddhanassa yaso hāyati, hīnayaso mahantaṃ kāyikacetasikadukkhaṃ pāpuṇāti.</p>
<p class="bodytext"><span class="bld">Nesa dhammo</span>ti, mahārāja, esa porāṇakarājūnaṃ dhammo na hoti. <span class="bld">Iddhaṃ phīta</span>nti annapānādinā samiddhaṃ hiraññasuvaṇṇādinā phītaṃ pupphitaṃ. <span class="bld">Na te puttā</span>ti, mahārāja, paveṇipālakā te puttā na bhavissanti. Raṭṭhavāsino hi ‘‘adhammikarañño esa putto, kiṃ amhākaṃ vuḍḍhiṃ karissati, nāssa chattaṃ dassāmā’’ti chattaṃ na denti. Evametesaṃ paveṇipālakā puttā na honti nāma. <span class="bld">Parijiṇṇa</span>nti parihīnaṃ. <span class="bld">Rājānaṃ vāpī</span>ti sacepi so rājā hoti, atha naṃ rājānaṃ samānampi. <span class="bld">Māniya</span>nti ‘‘ayaṃ rājā’’ti garucittena <a name="M5.0106"></a> sammānetabbaṃ katvā na maññanti. <span class="bld">Upajīvantā</span>ti upanissāya jīvantāpi ete ettakā janā garucittena maññitabbaṃ na maññanti. Kiṃkāraṇā? Adhammikabhāvena.</p>
<p class="bodytext"><span class="bld">Sirī</span>ti yasavibhavo. <span class="bld">Taca</span>nti yathā urago jiṇṇatacaṃ jigucchanto jahati, na puna oloketi, evaṃ tādisaṃ rājānaṃ sirī jahati. <span class="bld">Susaṃvihitakammanta</span>nti kāyadvārādīhi pāpakammaṃ akarontaṃ. <span class="bld">Abhivaḍḍhantī</span>ti abhimukhaṃ gacchantā vaḍḍhanti. <span class="bld">Sausabhāmivā</span>ti sausabhā iva. Appamattassa hi sausabhajeṭṭhako gogaṇo viya bhogā vaḍḍhanti. <span class="bld">Upassuti</span>nti janapadacārittasavanāya cārikaṃ attano sakalaraṭṭhe ca janapade ca cara. <span class="bld">Tatthā</span>ti tasmiṃ raṭṭhe caranto daṭṭhabbaṃ disvā sotabbaṃ sutvā attano guṇāguṇaṃ paccakkhaṃ katvā tato attano hitapaṭipattiṃ paṭipajjissasīti.</p>
<p class="bodytext">Iti mahāsatto ekādasahi gāthāhi rājānaṃ ovaditvā ‘‘gaccha papañcaṃ akatvā pariggaṇha raṭṭhaṃ, mā nāsayī’’ti vatvā sakaṭṭhānameva gato. Rājāpi tassa vacanaṃ sutvā saṃvegappatto punadivase rajjaṃ amacce paṭicchāpetvā purohitena saddhiṃ kālasseva pācīnadvārena nagarā nikkhamitvā <a name="P5.0102"></a> yojanamattaṃ gato. Tattheko gāmavāsī mahallako aṭavito kaṇṭakasākhaṃ āharitvā gehadvāraṃ parikkhipitvā pidahitvā puttadāraṃ ādāya araññaṃ pavisitvā sāyaṃ rājapurisesu pakkantesu attano gharaṃ āgacchanto gehadvāre pāde kaṇṭakena viddho ukkuṭikaṃ nisīditvā kaṇṭakaṃ nīharanto –</p>
<p class="hangnum"><a name="para343"></a><span class="paranum">343</span>.</p>
<p class="gatha1"> ‘‘Evaṃ vedetu pañcālo, saṅgāme saramappito;</p>
<p class="gathalast">Yathāhamajja vedemi, kaṇṭakena samappito’’ti. –</p>
<p class="unindented">Imāya <a name="V5.0097"></a> gāthāya rājānaṃ akkosi. Taṃ panassa akkosanaṃ bodhisattānubhāvena ahosi. Bodhisattena adhiggahitova so akkosīti veditabbo. Tasmiṃ pana samaye rājā ca purohito ca aññātakavesena tassa santikeva aṭṭhaṃsu. Athassa vacanaṃ sutvā purohito itaraṃ gāthamāha –</p>
<p class="hangnum"><a name="para344"></a><span class="paranum">344</span>.</p>
<p class="gatha1"> ‘‘Jiṇṇo dubbalacakkhūsi, na rūpaṃ sādhu passasi;</p>
<p class="gathalast">Kiṃ tattha brahmadattassa, yaṃ taṃ maggeyya kaṇṭako’’ti.</p>
<p class="bodytext">Tattha <a name="M5.0107"></a> <span class="bld">maggeyyā</span>ti vijjheyya. Idaṃ vuttaṃ hoti – yadi tvaṃ attano abyattatāya kaṇṭakena viddho, ko ettha rañño doso. Yena rājānaṃ akkosi, kiṃ te raññā kaṇṭako oloketvāva ācikkhitabboti.</p>
<p class="bodytext">Taṃ sutvā mahallako tisso gāthā abhāsi –</p>
<p class="hangnum"><a name="para345"></a><span class="paranum">345</span>.</p>
<p class="gatha1"> ‘‘Bahvettha brahmadattassa, sohaṃ maggasmi brāhmaṇa;</p>
<p class="gathalast">Arakkhitā jānapadā, adhammabalinā hatā.</p>
<p class="hangnum"><a name="para346"></a><span class="paranum">346</span>.</p>
<p class="gatha1"> ‘‘Rattiñhi corā khādanti, divā khādanti tuṇḍiyā;</p>
<p class="gathalast">Raṭṭhasmiṃ kūṭarājassa, bahu adhammiko jano.</p>
<p class="hangnum"><a name="para347"></a><span class="paranum">347</span>.</p>
<p class="gatha1"> ‘‘Etādise bhaye jāte, bhayaṭṭā tāta māṇavā;</p>
<p class="gathalast">Nillenakāni kubbanti, vane āhatva kaṇṭaka’’nti.</p>
<p class="bodytext">Tattha <span class="bld">bahvetthā</span>ti, brāhmaṇa, sohaṃ sakaṇṭake magge patito sannisinno, bahu ettha brahmadattassa doso, tvaṃ ettakaṃ kālaṃ rañño dosena <a name="P5.0103"></a> mama sakaṇṭake magge vicaraṇabhāvaṃ na jānāsi. Tassa hi arakkhitā jānapadā…pe… kaṇṭakanti. Tattha <span class="bld">khādantī</span>ti vilumpanti. <span class="bld">Tuṇḍiyā</span>ti vadhabandhādīhi pīḷetvā adhammena balisādhakā. <span class="bld">Kūṭarājassā</span>ti pāparañño. <span class="bld">Adhammiko</span>ti paṭicchannakammanto. <span class="bld">Tātā</span>ti purohitaṃ ālapati. <span class="bld">Māṇavā</span>ti manussā. <span class="bld">Nillenakānī</span>ti nilīyanaṭṭhānāni. <span class="bld">Vane āhatva kaṇṭaka</span>nti kaṇṭakaṃ āharitvā dvārāni pidahitvā gharaṃ chaḍḍetvā puttadāraṃ ādāya vanaṃ pavisitvā tasmiṃ vane attano nilīyanaṭṭhānāni karonti<a name="V5.0098"></a>. Atha vā vane yo kaṇṭako, taṃ āharitvā gharāni parikkhipanti. Iti rañño dosenevamhi kaṇṭakena viddho, mā evarūpassa rañño upatthambho hohīti.</p>
<p class="bodytext">Taṃ sutvā rājā purohitaṃ āmantetvā, ‘‘ācariya, mahallako yuttaṃ bhaṇati, amhākameva doso, ehi nivattāma, dhammena rajjaṃ kāressāmā’’ti āha. Bodhisatto purohitassa sarīre adhimuccitvā purato gantvā ‘‘pariggaṇhissāma tāva, mahārājā’’ti āha. Te tamhā gāmā aññaṃ gāmaṃ gacchantā antarāmagge ekissā mahallikāya saddaṃ assosuṃ. Sā kirekā dalidditthī dve dhītaro vayappattā rakkhamānā <a name="M5.0108"></a> tāsaṃ araññaṃ gantuṃ na deti. Sayaṃ araññato dārūni ceva sākañca āharitvā dhītaro paṭijaggati. Sā taṃ divasaṃ ekaṃ gumbaṃ āruyha sākaṃ gaṇhantī pavaṭṭamānā bhūmiyaṃ patitvā rājānaṃ maraṇena akkosantī gāthamāha –</p>
<p class="hangnum"><a name="para348"></a><span class="paranum">348</span>.</p>
<p class="gatha1"> ‘‘Kadāssu nāmayaṃ rājā, brahmadatto marissati;</p>
<p class="gathalast">Yassa raṭṭhamhi jīyanti, appatikā kumārikā’’ti.</p>
<p class="bodytext">Tattha <span class="bld">appatikā</span>ti assāmikā. Sace hi tāsaṃ sāmikā assu, maṃ poseyyuṃ. Pāparañño pana rajje ahaṃ dukkhaṃ anubhomi, kadā nu kho esa marissatīti.</p>
<p class="bodytext">Evaṃ bodhisattānubhāveneva sā akkosi. Atha naṃ purohito paṭisedhento gāthamāha –</p>
<p class="hangnum"><a name="para349"></a><span class="paranum">349</span>.</p>
<p class="gatha1"> ‘‘Dubbhāsitañhi te jammi, anatthapadakovide;</p>
<p class="gathalast">Kuhiṃ rājā kumārīnaṃ, bhattāraṃ pariyesatī’’ti.</p>
<p class="bodytext">Taṃ <a name="P5.0104"></a> sutvā mahallikā dve gāthā abhāsi –</p>
<p class="hangnum"><a name="para350"></a><span class="paranum">350</span>.</p>
<p class="gatha1"> ‘‘Na me dubbhāsitaṃ brahme, kovidatthapadā ahaṃ;</p>
<p class="gathalast">Arakkhitā jānapadā, adhammabalinā hatā.</p>
<p class="hangnum"><a name="para351"></a><span class="paranum">351</span>.</p>
<p class="gatha1"> ‘‘Rattiñhi corā khādanti, divā khādanti tuṇḍiyā;</p>
<p class="gatha2">Raṭṭhasmiṃ kūṭarājassa, bahu adhammiko jano;</p>
<p class="gathalast">Dujjīve dubbhare dāre, kuto bhattā kumāriyo’’ti.</p>
<p class="bodytext">Tattha <a name="V5.0099"></a> <span class="bld">kovidatthapadā</span>ti ahaṃ atthapade kāraṇapade kovidā chekā, mā tvaṃ etaṃ pāparājānaṃ pasaṃsi. <span class="bld">Dujjīve</span>ti dujjīve raṭṭhe dubbhare dāre jāte manussesu bhītatasitesu araññe vasantesu <span class="bld">kuto bhattā kumāriyo,</span> kuto kumāriyo bhattāraṃ labhissantīti attho.</p>
<p class="bodytext">Te tassā vacanaṃ sutvā ‘‘yuttaṃ sā kathetī’’ti tato paraṃ gacchantā ekassa kassakassa saddaṃ assosuṃ. Tassa kira kasantassa sāliyo <a name="M5.0109"></a> nāma balibaddo phālena pahaṭo sayi. So rājānaṃ akkosanto gāthamāha –</p>
<p class="hangnum"><a name="para352"></a><span class="paranum">352</span>.</p>
<p class="gatha1"> ‘‘Evaṃ sayatu pañcālo, saṅgāme sattiyā hato;</p>
<p class="gathalast">Yathāyaṃ kapaṇo seti, hato phālena sāliyo’’ti.</p>
<p class="bodytext">Tattha <span class="bld">yathā</span>ti yathā ayaṃ vedanāppatto sāliyabalibaddo seti, evaṃ sayatūti attho.</p>
<p class="bodytext">Atha naṃ purohito paṭisedhento gāthamāha –</p>
<p class="hangnum"><a name="para353"></a><span class="paranum">353</span>.</p>
<p class="gatha1"> ‘‘Adhammena tuvaṃ jamma, brahmadattassa kujjhasi;</p>
<p class="gathalast">Yo tvaṃ sapasi rājānaṃ, aparajjhitvāna attano’’ti.</p>
<p class="bodytext">Tattha <span class="bld">adhammenā</span>ti akāraṇena asabhāvena.</p>
<p class="bodytext">Taṃ sutvā so tisso gāthā abhāsi –</p>
<p class="hangnum"><a name="para354"></a><span class="paranum">354</span>.</p>
<p class="gatha1"> ‘‘Dhammena brahmadattassa, ahaṃ kujjhāmi brāhmaṇa;</p>
<p class="gathalast">Arakkhitā jānapadā adhammabalinā hatā.</p>
<p class="hangnum"><a name="para355"></a><span class="paranum">355</span>.</p>
<p class="gatha1"> ‘‘Rattiñhi corā khādanti, divā khādanti tuṇḍiyā;</p>
<p class="gathalast">Raṭṭhasmiṃ kūṭarājassa, bahu adhammiko jano.</p>
<p class="hangnum"><a name="para356"></a><span class="paranum">356</span>.</p>
<p class="gatha1"> ‘‘Sā <a name="P5.0105"></a> nūna puna re pakkā, vikāle bhattamāhari;</p>
<p class="gathalast">Bhattahāriṃ apekkhanto, hato phālena sāliyo’’ti.</p>
<p class="bodytext">Tattha <a name="V5.0100"></a> <span class="bld">dhammenā</span>ti kāraṇeneva, akāraṇena akkosatīti saññaṃ mā kari. <span class="bld">Sā nūna puna re pakkā, vikāle bhattamāharī</span>ti, brāhmaṇa, sā bhattahārikā itthī pātova mama bhattaṃ pacitvā āharantī adhammabalisādhakehi brahmadattassa dāsehi palibuddhā bhavissati, te parivisitvā puna mayhaṃ bhattaṃ pakkaṃ bhavissati, tena kāraṇena vikāle bhattaṃ āhari, ‘‘ajja vikāle bhattaṃ āharī’’ti cintetvā chātajjhatto ahaṃ taṃ bhattahāriṃ olokento goṇaṃ aṭṭhāne patodena vijjhiṃ, tenesa pādaṃ ukkhipitvā phālaṃ paharanto hato phālena sāliyo. Tasmā ‘‘esa mayā hato’’ti saññaṃ mā kari, pāparaññoyeva hato nāmesa, mā tassa vaṇṇaṃ bhaṇīti.</p>
<p class="bodytext">Te <a name="M5.0110"></a> purato gantvā ekasmiṃ gāme vasiṃsu. Punadivase pātova ekā kūṭadhenu godohakaṃ pādena paharitvā saddhiṃ khīrena pavaṭṭesi. So brahmadattaṃ akkosanto gāthamāha –</p>
<p class="hangnum"><a name="para357"></a><span class="paranum">357</span>.</p>
<p class="gatha1"> ‘‘Evaṃ haññatu pañcālo, saṅgāme asinā hato;</p>
<p class="gathalast">Yathāhamajja pahato, khīrañca me pavaṭṭita’’nti.</p>
<p class="bodytext">Taṃ sutvā purohito paṭisedhento gāthamāha –</p>
<p class="hangnum"><a name="para358"></a><span class="paranum">358</span>.</p>
<p class="gatha1"> ‘‘Yaṃ pasu khīraṃ chaḍḍeti, pasupālaṃ vihiṃsati;</p>
<p class="gathalast">Kiṃ tattha brahmadattassa, yaṃ no garahate bhava’’nti.</p>
<p class="bodytext">Brāhmaṇena gāthāya vuttāya puna so tisso gāthā abhāsi –</p>
<p class="hangnum"><a name="para359"></a><span class="paranum">359</span>.</p>
<p class="gatha1"> ‘‘Gārayho brahme pañcālo, brahmadattassa rājino;</p>
<p class="gathalast">Arakkhitā jānapadā, adhammabalinā hatā.</p>
<p class="hangnum"><a name="para360"></a><span class="paranum">360</span>.</p>
<p class="gatha1"> ‘‘Rattiñhi corā khādanti, divā khādanti tuṇḍiyā;</p>
<p class="gathalast">Raṭṭhasmiṃ kūṭarājassa, bahu adhammiko jano.</p>
<p class="hangnum"><a name="para361"></a><span class="paranum">361</span>.</p>
<p class="gatha1"> ‘‘Caṇḍā aṭanakā gāvī, yaṃ pure na duhāmase;</p>
<p class="gathalast">Taṃ dāni ajja dohāma, khīrakāmehupaddutā’’ti.</p>
<p class="bodytext">Tattha <a name="V5.0101"></a> <span class="bld">caṇḍā</span>ti pharusā. <span class="bld">Aṭanakā</span>ti palāyanasīlā. <span class="bld">Khīrakāmehī</span>ti adhammikarañño purisehi bahuṃ khīraṃ āharāpentehi upaddutā duhāma. Sace hi so dhammena rajjaṃ kāreyya, na no evarūpaṃ bhayaṃ āgaccheyyāti.</p>
<p class="bodytext">Te <a name="P5.0106"></a> ‘‘so yuttaṃ kathetī’’ti tamhā gāmā nikkhamma mahāmaggaṃ āruyha nagarābhimukhā gamiṃsu. Ekasmiñca gāme balisādhakā asikosatthāya ekaṃ taruṇaṃ kabaravacchakaṃ māretvā cammaṃ gaṇhiṃsu. Vacchakamātā dhenu puttasokena tiṇaṃ na khādati pānīyaṃ na pivati, paridevamānā āhiṇḍati. Taṃ disvā gāmadārakā rājānaṃ akkosantā gāthamāhaṃsu –</p>
<p class="hangnum"><a name="para362"></a><span class="paranum">362</span>.</p>
<p class="gatha1"> ‘‘Evaṃ kandatu pañcālo, viputto vippasukkhatu;</p>
<p class="gathalast">Yathāyaṃ kapaṇā gāvī, viputtā paridhāvatī’’ti.</p>
<p class="bodytext">Tattha <span class="bld">paridhāvatī</span>ti paridevamāno dhāvati.</p>
<p class="bodytext">Tato <a name="M5.0111"></a> purohito itaraṃ gāthamāha –</p>
<p class="hangnum"><a name="para363"></a><span class="paranum">363</span>.</p>
<p class="gatha1"> ‘‘Yaṃ pasu pasupālassa, sambhameyya raveyya vā;</p>
<p class="gathalast">Konīdha aparādhatthi, brahmadattassa rājino’’ti.</p>
<p class="bodytext">Tattha <span class="bld">sambhameyya raveyya vā</span>ti bhameyya vā viraveyya vā. Idaṃ vuttaṃ hoti – tātā, pasu nāma pasupālassa rakkhantasseva dhāvatipi viravatipi, tiṇampi na khādati pānīyampi na pivati, idha rañño ko nu aparādhoti.</p>
<p class="bodytext">Tato gāmadārakā dve gāthā abhāsiṃsu –</p>
<p class="hangnum"><a name="para364"></a><span class="paranum">364</span>.</p>
<p class="gatha1"> ‘‘Aparādho mahābrahme, brahmadattassa rājino;</p>
<p class="gathalast">Arakkhitā jānapadā, adhammabalinā hatā.</p>
<p class="hangnum"><a name="para365"></a><span class="paranum">365</span>.</p>
<p class="gatha1"> ‘‘Rattiñhi <a name="V5.0102"></a> corā khādanti, divā khādanti tuṇḍiyā;</p>
<p class="gatha2">Raṭṭhasmiṃ kūṭarājassa, bahu adhammiko jano;</p>
<p class="gathalast">Kathaṃ no asikosatthā, khīrapā haññate pajā’’ti.</p>
<p class="bodytext">Tattha <span class="bld">mahābrahme</span>ti mahābrāhmaṇa. <span class="bld">Rājino</span>ti rañño. <span class="bld">Kathaṃ no</span>ti kathaṃ nu kena nāma kāraṇena. <span class="bld">Khīrapā haññate pajā</span>ti pāparājassa sevakehi khīrapako vacchako haññati, idāni sā dhenu puttasokena paridevati, sopi rājā ayaṃ dhenu viya paridevatūti rājānaṃ akkosiṃsuyeva.</p>
<p class="bodytext">Te ‘‘sādhu vo kāraṇaṃ vadathā’’ti vatvā pakkamiṃsu. Athantarāmagge ekissā sukkhapokkharaṇiyā kākā tuṇḍehi vijjhitvā maṇḍūke khādanti. Bodhisatto tesu taṃ ṭhānaṃ sampattesu attano ānubhāvena maṇḍūkena –</p>
<p class="hangnum"><a name="para366"></a><span class="paranum">366</span>.</p>
<p class="gatha1"> ‘‘Evaṃ <a name="P5.0107"></a> khajjatu pañcālo, hato yuddhe saputtako;</p>
<p class="gathalast">Yathāhamajja khajjāmi, gāmikehi araññajo’’ti. –</p>
<p class="bodytext">Rājānaṃ akkosāpesi.</p>
<p class="bodytext">Tattha <span class="bld">gāmikehī</span>ti gāmavāsīhi.</p>
<p class="bodytext">Taṃ <a name="M5.0112"></a> sutvā purohito maṇḍūkena saddhiṃ sallapanto gāthamāha –</p>
<p class="hangnum"><a name="para367"></a><span class="paranum">367</span>.</p>
<p class="gatha1"> ‘‘Na sabbabhūtesu vidhenti rakkhaṃ, rājāno maṇḍūka manussaloke;</p>
<p class="gathalast">Nettāvatā rājā adhammacārī, yaṃ tādisaṃ jīvamadeyyu dhaṅkā’’ti.</p>
<p class="bodytext">Tattha <span class="bld">jīva</span>nti jīvantaṃ. <span class="bld">Adeyyu</span>nti khādeyyuṃ. <span class="bld">Dhaṅkā</span>ti kākā. Ettāvatā rājā adhammiko nāma na hoti, kiṃ sakkā araññaṃ pavisitvā raññā taṃ rakkhantena caritunti.</p>
<p class="bodytext">Taṃ sutvā maṇḍūko dve gāthā abhāsi –</p>
<p class="hangnum"><a name="para368"></a><span class="paranum">368</span>.</p>
<p class="gatha1"> ‘‘Adhammarūpo <a name="V5.0103"></a> vata brahmacārī, anuppiyaṃ bhāsasi khattiyassa;</p>
<p class="gathalast">Viluppamānāya puthuppajāya, pūjesi rājaṃ paramappamādaṃ.</p>
<p class="hangnum"><a name="para369"></a><span class="paranum">369</span>.</p>
<p class="gatha1"> ‘‘Sace idaṃ brahme surajjakaṃ siyā, phītaṃ raṭṭhaṃ muditaṃ vippasannaṃ;</p>
<p class="gathalast">Bhutvā baliṃ aggapiṇḍañca kākā, na mādisaṃ jīvamadeyyu dhaṅkā’’ti.</p>
<p class="bodytext">Tattha <span class="bld">brahmacārī</span>ti purohitaṃ garahanto āha. <span class="bld">Khattiyassā</span>ti evarūpassa pāparañño. <span class="bld">Viluppamānāyā</span>ti vilumpamānāya, ayameva vā pāṭho. <span class="bld">Puthuppajāyā</span>ti vipulāya pajāya vināsiyamānāya. <span class="bld">Pūjesī</span>ti pasaṃsi. <span class="bld">Surajjaka</span>nti chandādivasena agantvā dasa rājadhamme akopentena appamattena raññā rakkhiyamānaṃ sace idaṃ surajjakaṃ bhaveyya. <span class="bld">Phīta</span>nti devesu sammādhāraṃ anuppavecchantesu sampannasassaṃ. <span class="bld">Na mādisa</span>nti evaṃ sante mādisaṃ jīvamānaññeva kākā na khādeyyuṃ.</p>
<p class="gathalast">Evaṃ chasupi ṭhānesu akkosanaṃ bodhisattasseva ānubhāvena ahosi;</p>
<p class="bodytext">Taṃ <a name="P5.0108"></a> sutvā rājā ca purohito ca ‘‘araññavāsiṃ tiracchānagataṃ maṇḍūkaṃ upādāya sabbe amheyeva akkosantī’’ti vatvā tato nagaraṃ <a name="M5.0113"></a> gantvā dhammena rajjaṃ kāretvā mahāsattassovāde ṭhitā dānādīni puññāni kariṃsu.</p>
<p class="bodytext">Satthā kosalarañño imaṃ dhammadesanaṃ āharitvā, ‘‘mahārāja, raññā nāma agatigamanaṃ pahāya dhammena rajjaṃ kāretabba’’nti vatvā jātakaṃ samodhānesi ‘‘tadā gandhatindukadevatā ahameva ahosi’’nti.</p>
<p class="centered">Gandhatindukajātakavaṇṇanā dasamā.</p>
<p class="bodytext">Jātakuddānaṃ</p>
<p class="gatha1">Kiṃchanda kumbha jayaddisa chaddanta, atha paṇḍitasambhava sirakapi;</p>
<p class="gathalast">Dakarakkhasa paṇḍaranāgavaro, atha sambula tindukadevasutoti.</p>
<p class="centered">Tiṃsanipātavaṇṇanā niṭṭhitā.</p>
</body>